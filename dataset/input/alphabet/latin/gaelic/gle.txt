CAIBIDIOL IX.

“IS ÉAGSAMHLACH NA DAOINE IAD!”


Ach do críochnuigheadh an dínnér agus tháinig deire na cainte agus
d’eirigh an chuideachta. D’iar Brian ar an Legáid teacht ag triall air
féin go Ceann Cora ar chuaird chómh luath agus thiocfadh san isteach
le n-a chaothamhlacht. Dúbhairt an Legáid go n-oirfeadh dó raint
laethanta thabhairt sa mhainistir, i bhfochair Cholla, ag socarughadh
agus ag léiriughadh a lán neithe a bhain le gnóthaíbh Eagailse agus
le gnóthaíbh Creidimh, ní h-amháin sa mhainistir sin Ínse Cathaigh
ach i mainistiribh agus i n-eaglaisibh na Múmhan go léir. Go mbéadh
an chuid ba bhruideamhla de ghnó Ínse Cathaigh déanta aige lastigh de
sheachtmhain. Ansan, dá mb’ é toil an rígh é, go dtabharfadh sé cuaird
go Ceann Cora. Do socaruigheadh ar sheachtmhain ó’n lá san dó chun
na cuairde sin do thabhairt. Ansan d’imthigh Brian agus a chualacht
abhaile agus d’fhan an Legáid sa mhainistir, é féin agus an chualacht
bheag a tháinig leis ó’n Róimh.

Ar ball, nuair a bhí Colla agus an Legáid i bhfochair a chéile ’n-a
n-aonar do ghlaoidh Colla ar Amhlaoibh.

Tháinig Amhlaoibh.

“Seo, a Amhlaoibh,” arsa Colla, ag síneadh na h-eochrach chuige,
“imthigh agus tabhair chúghainn anso an bosca iarainn úd n-a raibh an
chailís óir ann.”

D’imthigh Amhlaoibh agus thug sé leis an bosca, agus chuir sé ar an
mbórd é i bhfiadhnaise na beirte.

“Imthigh-se a chodla anois, a mhic ó,” arsa Colla leis. “Ní foláir nó
tá codla ort agus tuirse tar éis an lae.”

Ansan d’osgail Colla an bosca iarainn agus thaisbeáin sé do’n Legáid é,
agus d’inis sé dhó cúrsaí na cailíse.

“Is cuimhin liom an chailís sin go h-áluinn,” arsa’n Legáid. “Bhí sí
am’ láimh agam go minic. Cailís ana dhaor ab eadh í. Anoir ó Chathair
Chonstantín a cuireadh ar dtúis í ó’n Ímpire, mar bhronntanas chun an
Phápa. Mise adúbhairt gur cheart í chur anso go h-Éirinn ag triall ar
Bhrian. Is mór an truagh í bheith imthighthe.”

Ansan do cheistigh sé Colla go dlúth i dtaobh na n-eochrach, agus conus
a bhí coimeád ortha, agus cé r’ bh’é an gabha a dhein iad, agus cé
r’ bh’é an gabha a dhein an bosca iarainn. D’ imthigh sé féin amach
chun an érdaim go bhfeicfeadh sé an córtha daingean n-a raibh an
bosca iarainn fé ghlas istigh ann. Nuair a bhí gach aon rud feicithe,
trialta, iniúchta go maith aige tháinig sé thar n-ais agus do shuigh
sé agus dhein sé a mhachtnamh. Nuair a bhí a mhachtnamh déanta aige do
labhair sé.

“Inis dom, a Cholla,” ar seisean, “cá raibh an chailís sar ar tugadh
do’n mhainistir seo í.”

“Bhí sí thoir i gCeann Cora gan amhras,” arsa Colla.

“Cé aige go raibh sí i gcoimeád i gCeann Cora?” arsa’n Legáid.

“Is dócha go raibh sí i gcoimeád ag an mBanríghin, a Thighearna
Easboig,” arsa Colla.

Do stad an Legáid agus dhein sé machtnamh eile. Do labhair sé airís.

“Cá bhfuil an gabha a dhein na h-eochracha so?” ar seisean.

“Tá sé thuas i Luimneach, a Thighearna Easboig,” arsa Colla. “Isé
dhein an dá eochair sin dom, agus isé dhein an bosca iarainn dom.
Ceárdaidhe ana shlachtmhar, ana eólguiseach, iseadh é. Tá inntleacht
aige nách gnáth a bheith ag ceárdaidhthibh d’á shórd. Bíon sé ag obair
do Bhrian ag déanamh arm dó, agus deirtear gur fearr leis na fir na
h-airm a dheinean sé ’ná na h-airm a dheinean aon cheárdaidhe eile d’á
bhfuil ag obair ag Brian. Cruadhan sé an faobhar ar chuma éigin nách
eól d’ aoinne ach dó féin, agus gleusan sé na h-airm i dtreó gur fearr
a féadtar iad do bheartughadh agus úsáid a dhéanamh díobh ’ná mar a
féadtar an mheághchaint chéadna iarainn agus adhmaid do bheartughadh
chun gnímh ins na h-airm a dheinean aon ghabha eile, agus gur fearr a
choimeádaid siad an faobhar ’ná mar a choimeádaid aon airm eile é.”

“Is dócha,” arsa’n Legáid, “ó tá an buadh san aige ar na gaibhníbh
eile, gur fear saidhbhir é.”

“Iseadh, a Thighearna Easboig,” arsa Colla. “Fear ana shaidhbhir
iseadh é. Nuair a fuair Brian amach an t-eólus go léir a bheith aige
ar dhéanamh na n-arm thug sé fearan tailimh saor dó lasmuich de’n
chathair, ar bruach na Sionainne, ar choinghíoll ná déanfadh sé aon arm
d’aon rígh eile ach do Bhrian féin.”

“Cad é an ainim atá air, a Cholla?” arsa’n Legáid.

“Níor airigheas riamh an ainim a tugadh air nuair a baisteadh é. Ní’l
ag an bpoibilidheacht air ach leas-ainim. ‘Meargach na Lann,’ a tugtar
air, mar gheall, is dócha, ar fheabhas na n-arm a dheinean sé. Tugtar
‘Meargach Gabha’ air, leis, agus ‘Meargach Maol,’ agus ‘Meargach Dubh,’
agus ‘Meargach,’ gan aon rud a chur leis.”

Dheineadar raint eile cainte ar ghnó na mainistreach, agus ansan
chuadar a chodla.

D’imthigh an tseachtmhain. Do ghluais an Legáid agus a chualacht soir
go Ceann Cora. Chuaidh Colla agus Tadhg Óg ua Cealla agus Amhlaoibh
soir i n-aonfheacht leó. Bhí cuideachta mhór cruinnighthe rómpa thoir.
Bhí a lán de ríogra agus d’uaislibh Múmhan agus Laighean ann. Bhí
Tadhg Mór ua Cealla ann agus cuid de ríogra Conacht le n-a chois. Bhí
Niamh ann. An áit ’n-a mbíodh Tadhg Mór ua Cealla ba ghnáth go mbíodh
a inghean ann. Bhí tréithe móra maithe sa ríogan óg san agus ba mhór
é uraim na ndaoine go léir di mar gheall ar na tréithibh sin. Bhí sé
i mbeulaibh daoine gur bh’í an Bhanríghin, Gormfhlaith, an bhean dob’
áilne ar bith an uair sin, ach fé mar a bhí Niamh ag eirighe suas bhí
daoine ’ghá rádh go mbuadhfadh a h-áilneacht ar áilneacht Ghormfhlaith
féin um an dtaca ’n-a mbéadh sí ag imtheacht as na déagaibh. Bhí sí i
ngar do bheith ag imtheacht asta le linn na h-aimsire sin ’n-ar tháinig
sí féin agus a h-athair go Ceann Cora, go ríghtheighlach Bhriain, chun
Legáid an Phápa dh’fheisgint. I n-éaghmais a h-áilneachta bhí mórán de
thréithibh maithe eile inti. Bhí an Creideamh ana láidir istigh ’n-a
croídhe. Bhí grádh aici do’n Chreideamh agus do gach nídh a bhain leis
an gCreideamh, agus do ghealadh a croídhe i gcómhnuighe dos na daoine a
bhíodh dílis do’n Chreideamh, agus do thaisbeánadh sí é nuair ba cheart
é thaisbeáint. Bhí na daoine bochta go léir buidheach di, agus do tugtí
fé ndeara go mbíodh sí chómh fial sa déirc leis an Lochlanach a bhéadh
’n-a ghátar agus bhíodh sí, nách mór, leis an Éireanach a bhéadh ’n-a
ghátar. Bhí a ciall agus a tuisgint chómh géarchúiseach san gur bh’ ar
éigin a bhíodh aon rud ar aigne a h-athar ná h-innseadh sé dhi agus ná
cuireadh sé ’n-a cómhairle. Ach bhí aon tréith amháin inti do tharaing
uraim na ndaoine chúichi thar gach treith eile d’á raibh inti. B’é
tréith é sin ’ná an cion a bhí aici ar a h-athair. Dar léi, ní raibh
fear eile beó i n-Éirinn a bhí chómh maith leis, ná chómh h-uasal leis,
ná chómh ríoga leis, ná chómh fial leis, ná chómh mórchroídheach leis,
ná chómh breagh d’fhear leis.

Bhí féasta mór i gCeann Cora an lá san. Bhí cuideachta ríoga bailighthe
ann, agus bhí dóthin na cuideachtan de rígh i mBrian. Do thuig gach
aoinne go raibh, agus bhí daoine ann a déarfadh nách i gCeann Cora ba
cheart an chuideachta san a bheith i bhfochair a chéile an uair sin
ach thíos i dTeamhair, agus nách ar Leath Mhogha ba cheart Brian a
bheith ’n-a rígh ach gur i n-a Árdrígh ar Éirinn ba cheart é bheith.
Do h-airigheadh cogarnach de’n tsórd san ar siúbhal go minic i
gcaitheamh an tráthnóna agus i gcaitheamh na h-oídhche. D’airigh Brian
an chogarnach, ach níor leig sé air gur airigh. D’airigh Murchadh an
chogarnach, agus dúbhairt sé leis an bhfear a labhair ciall a bheith
aige. D’airigh Gormfhlaith an chogarnach. Do chruadhaidh a gnúis agus
do las solus ’n-a súilibh, agus níor sholus fóghanta é.

Bhí cogarnach eile, leis, ar siúbhal. Bhí Niamh agus a h-athair ’n-a
suighe i n-aice chéile, agus is ar éigin fheádadh an chuideachta gan
bheith ag feuchaint ortha. Is beag ná go mbuadhadh an iongnadh ar na
béasaibh acu, agus ná go bhfeuchaidís níba mhó ’ná mar ba cheart i
dtreó na beirte, bhí a leithéid sin de sholus áilneachta i n-aghaidh na
h-inghíne. Ansan do fuaradar go léir amach, sa chogarnach dóibh, gur
Mórling ab ainim di agus gur bh’ amhlaidh a tugadh Niamh Chinn Óir mar
leas-ainim uirthi nuair a bhí sí ’n-a leanbh. Thuigeadar go léir ’n-a
n-aigne nár bh’aon iongnadh i n-aon chor gur tugadh an leas-ainim sin
uirthi, mar gur bh’í an “Niamh Chinn Óir” i gceart í.

I n-éaghmais na cogarnaighe bhí gleó cainte sa chuideachtain a bhí árd
go leór. Do cíoradh agus do slámadh agus do cuireadh tré chéile airís
gach gníomh des na gníomharthaibh móra a deineadh ins na cathanaibh
úd, ó chath Bhealaigh Leachta go cath Ghleanna Mháma. Na fir, sa
chuideachtain, ná raibh i gcath acu bhíodar i gcath éigin eile acu,
agus an t-é ná féadadh tuairisg a thabhairt ar chath acu thugadh sé
tuairisg ar chath eile acu, agus uaireanta d’eirígheadh argóint theith
idir bheirt a bhí sa n-aon chath amháin, duine acu ’ghá áiteamh gur
’n-a leithéid seo chuma do buadhadh an cath, agus an duine eile ’ghá
áiteamh nár bh’eadh ach i ’n-a leithéid siúd eile de chuma. Ansan b’
fhéidir go labharfadh an trímhadh duine agus go ndéarfadh sé go raibh
an éagcóir ag an mbeirt, agus go dtabharfadh sé a mhalairt ar fad de
thuairisg ar an gcuma ’n-ar buadhadh an cath. Bhí oiread san neithe
tuitithe amach sa Mhúmhain i gcaitheamh beagán blianta roimis sin
nár bhaoghal do’n chuideachtain aon tocht a theacht ortha le h-easba
adhbhar cainte. Níor tháinig aon tocht ortha. Bhí gleó agus argóint
agus áiteamh agus aighneas acu go tiugh, agus má bhí ní baoghal ná
go raibh sult agus greann agus gáirí go tiugh acu, leis, agus iad ag
maoidheamh go h-árd agus go suairc agus go móraigeanta mar gheall ar an
gcuma ’n-a raibh Clanna Gaedhal i n-uachtar agus Lochlanaigh ar lár.

Fé mar a tháinig a ndóthin a bheith ithte agus ólta ag an gcuideachtain
bhí an chaint agus an sult agus an gleó ag dul i n-aoirde. Fé dheire
do bhuail Brian an cluigín. Do stad an gleó. Bhí gach aoinne ciúin. Do
labhair Brian. D’iar sé ar an gcuideachtain sláinte an Phápa dh’ ól.
Do mhol sé an Creideamh agus do mhol sé Ceann Sofheicse an Chreidimh,
agus do gheall sé, uaidh féin, agus thar cheann a raibh láithreach d’
uaislibh Gaedhal, agus tar cheann a raibh beó de shíolrach Gaedhal, go
mbéadh sliocht Gaedhal dílis do’n Chreideamh, le congnamh Dé, an fhaid
a bhéadh grian ar spéir agus daoine ar talamh.

Do h-óladh sláinte an Phápa agus do guidheadh faid saoghail chuige.
Ansan do labhair an Legáid. Dúbhairt sé airís os cómhair na cuideachtan
san an chaint adúbhairt sé thíos i n-Inis Cathaigh. D’inis sé conus
mar a bhí an Euróip go léir ag faire an uair sin ar Bhrian agus ar
Ghaedhlaibh agus ar an ngleic uathbhásach a bhí acu ’á dhéanamh le
cómhachtaibh Lochlan; gur bh’ í an ghleic uathbhásach san a bhí
ag sábháil na h-Euróipe agus ag sábháil na h-Eagailse ar fuid na
h-Euróipe, ó’n leirsgrios a dhéanfadh na Lochlanaigh ortha mura mbéadh
an cosg a bhí d’á chur le n-a réim agus le n-a neart anso i n-Éirinn.
Dúbhairt sé go mbéadh an Pápa agus cléir na Rómha agus an Eaglais ar
fuid na h-Euróipe ag guidhe chun Dé do ghnáth ’ghá iaraidh ar Dhia na
Glóire cabhrughadh go láidir leis na Gaedhlaibh agus le Brian sa ghleic
sin, agus an buadh a bhí acu d’á thuilleamh chómh maith do thabhairt
dóibh sa deire go h-iomlán.

Do thug an chuideachta trí gártha molta do’n Phápa. Ansan do thugadar
trí gártha molta do Bhrian. Ansan d’iaradar d’ aon guth ar an Legáid an
bheannacht a thabhairt airís dóibh. Bhí iongnadh air nuair a h-iaradh
san air, ach nuair a chonaic sé Brian agus Murchadh agus an chuideachta
go léir ar a nglúinibh thug sé dhóibh an bheannacht. Dúbhairt sé i n’
aigne féin ámhthach: “Is éagsamhlach na daoine iad! Gleó agus aighneas
agus glór árd agus éirleach cainte--agus ansan--beannacht an Phápa! Is
éagsamhlach na daoine iad!”




CAIBIDIOL X.

DÚLAINN ÓG.


Tháinig an t-am chun dul isteach i halla an rince. D’iar Brian ar an
Legáid athlughadh. Do dhein. D’ fhreagair an chuideachta go léir.
Ansan d’eirigh an rígh agus an chuideachta agus chuadar go dtí an
halla mór, halla an rince. Tháinig an t-aos ceóil. Do spreagadh suas
an ceól. Do leath an chuideachta iad féin mór-thímpal an halla. Ba
ghearr go raibh na daoine óga ag rince agus na seandaoine ag caint
’n-a mbuidhnibh beaga anso agus ansúd. Bhí Brian agus an Legáid i
n-aice ’chéile agus iad ag caint ar a lán neithe a bhain le gnóthaíbh
rígheachta na h-Éirean agus le gnóthaíbh Creidimh i n-Éirinn. Bhí
Gormfhlaith agus Colla agus Tadhg Mór ua Cealla i n-aice ’chéile agus
iad ag trácht ar a lán neithe nár chuir aoinne acu puínn suime ionta.
Tháinig Dúlainn Óg ag triall ortha agus níor bh’ fhada go raibh caint a
ndóthin ag an gceathrar san, Dúlainn ag áireamh na ngníomhartha a dhein
Brian agus na ngníomhartha a dhein Murchadh ar na Lochlanaigh i gcath
Gleanna Mháma, agus Colla ag ceistiúchán air. Bhíodh Dúlainn i n-aice
Mhurchadh i gcómhnuighe ins na cathanaibh, agus nuair bhíodh an namhaid
’n-a dtímpal thugaidís a dhá ndrom le n-a chéile agus chosnaidís iad
féin go dtí go dtagadh congnamh chúcha. Ní h-ar a ghníomharthaibh
féin, ámhthach, a dheineadh Dúlainn puinn cainte. Ar ghníomharthaibh
Mhurchadh ba mhaith leis bheith ag caint.

“Lá uathbhásach ab eadh an lá san Ghleanna Mháma,” ar seisean. “Na fir
ba thréine a bhí ar chlannaibh Lochlan bhíodar sa chath san. Bhíodar
lán deimhnightheach go mbuadhfaidís. Bhíodar socair air. Bhíodar
ceapaithe air. Bhí a n-aigne socair go daingean acu ar bhuachtaint nó
ar thuitim. Ní fheaca riamh a leithéid de neamhshuim i mbás agus chonac
i n-ár namhaid an lá san. Chómh tiugh agus thuiteadh an fear bhíodh
fear i n’ inead. Tá an méid seo agam-sa le rádh, agus deirim é mar do
chonaic mo dhá shúil é. Mura mbéadh Murchadh bhí Gleann Mháma ag na
Lochlanaigh.”

“Is mór an focal é sin, a Dhúlainn,” arsa Gormfhlaith.

“Is mór an focal é, a rígan, agus is fíor é. D’admhuigh na Lochlanaigh
féin é, an méid a bhí beó dhíobh tar éis an chatha. Bhí an cath ar
siúbhal ar feadh cúpla uair a’ chloig nó mar sin. Bhíomair ag brúth
ortha agus bhíodar-san ag brúth orainn, agus bhí sé ag teip ar aon
taobh an taobh eile do chur oiread agus órlach i ndiaigh a gcúil. Bhí
na fir ag tuitim ar gach taobh. Ní buailtí buille ná tuiteadh fear
leis, ba dhóich leat. Do shocaruigh Brian agus Murchadh agus tuille
againn ar bhriseadh isteach tré n-a lár. Do dhúnamair chun a chéile
agus bhrúghmair isteach. Do leagamair raint acu agus bhriseamair bearna
ionta, agus bhíomair ag brúth amach tríd an mbeárnain. Le n-a linn
sin cad a chífinn tamal beag uaim ar ár láimh chlé ach Lochlanach mór
mileata agus bearna briste amach aige tré n-ár sluagh féin, agus é féin
agus na Lochlanaigh a bhí i n’ aice ag gabháil amach go tiugh ann,
agus iad ag leagadh ár ndaoine rómpa agus ar gach taobh díobh. Bhí an
Lochlanach níob’ aoirde go mór ’ná aon fhear eile a bhí i n’ aice, de
Ghaedhal ná de Lochlanach. Gach aon uair a thagadh a chlaidheamh anuas
do thuiteadh fear. Ní raibh aoinne ábalta ar sheasamh ’n-a láthair.
Chonaic Murchadh é. Do léim sé siar as an mbearnain a bhí déanta
againne, agus siúd fé dhéin an fhir mhóir é. Do leanas féin é. Bhí
an dá chlaidheamh aige ’n-a dhá láimh. Thug sé aghaidh ar an bhfear
mór. Do thóg an fear mór a chlaidheamh agus tharaing sé a bhuille. Do
ghaibh Murchadh an buille ar an gclaidheamh a bhí sa láimh chlé aige,
agus sa n-am gcéadna díreach do chuaidh claidheamh na láimhe deise
tré chroídhe an fhir mhóir. Ní fheaca riamh gníomh chómh deas. Aon
ghníomh amháin ab eadh an dá ghníomh, an chosaint leis an láimh chlé
agus an sádh leis an láimh ndeis. Dá bhfeicfeá an fear mór déarfá gur
bh’uathbhásach an neart nár bhfoláir a bheith sa chuislinn a ghlac an
buille agus nár lúb fé’n mbuille. Déarfá gur mhór an gníomh a dhein
an fear a chosain an buille sin. Ach dhein sé an gníomh eile le linn
an ghnímh sin a dhéanamh. Chuir sé an claidheamh eile tré chroídhe
an fhir mhóir. Ní raibh aon choinne i n-aon chor ag an bhfear mór go
dtiocfadh an chosaint agus an sádh i n-aonfheacht air. Ní raibh aon
chuinne aige go raibh sé i gcuislinn an fhir a bhí os a chómhair an
chosaint a dhéanamh, gan bac d’aon tsádh dhéanamh. Chuir an chosaint
iongnadh air, agus chuir an sádh alltacht ar fad air. Ní raibh uain
aige, sar ar imthigh an t-anam as, ach ar a rádh, ‘Is tú an fear is
fearr a bhuail riamh umam!’ Chuir an gníomh dúbalta san sgannra ar na
Lochlanaigh eile a bhí ar an láthair. Do tharaingeadar siar. Tháinig
buile misnigh ar ár bhfearaibh féin agus bhrúghdar amach. Bhriseamair
an tarna bearna rómhainn amach. Cad a chífinn ansan ach ár neart féin
ag géilleadh do neart na Lochlanach, tamal soir ódheas ar ár ndeis.
Siúd siar Murchadh agus mé féin airís agus soir ódheas chun na h-áite
’n-a raibh na Gaedhil ag dul i ndiaigh a gcúil. Chómh luath agus
chonacadar ag teacht sinn tháinig náire ortha agus sheasuighdar an
fód. Um an dtaca ’n-ar shroiseamair iad is ag brúth amach a bhíodar i
n-inead bheith ag dul i ndiaigh a gcúil. Bhíodar ar buile chúcha féin a
rádh go bhfeacaidh Murchadh ag dul i ndiaigh a gcúil iad. Tháinig, ba
dhóich leat, dúbailt nirt ionta. Bhrúghdar rómpa an namhaid, agus ba
dheacair é. Bhí na fir ag tuitim chómh tiugh le grean ar gach taobh.
Bhí na cuirp ’n-a gcruachaibh anáirde ar a chéile. Is anáirde ar na
cruachaibh sin a chaitheamair seasamh agus sinn ag brúth ar an namhaid
agus ’ghá leagadh. Bhrúghmair rómhainn iad. Chuireamair cruach dínn.
Ansan chuireamair cruach eile dhínn. Mheasas go gcaithfimís iad go léir
a mharbhughadh sar a n-iompóchaidís uainn. Fé dheire d’iompuíghdar. Do
theitheadar, agus do leanadh iad agus do marbhuigheadh oiread acu sa
ruagairt agus do marbhuigheadh sa chath. Mura mbéadh Murchadh bhéadh a
mhalairt de sgéal againn. Mura mbéadh Murchadh do ruithfeadh leis an
bhfear mór úd. D’iompóch’ na Lochlanaigh isteach lastiar dínn nuair a
bheimís imthighthe amach tríd an mbearnain úd. Bhéadh an ruag ar ár
muintir féin ar thaobh na lámha deise agus ar thaobh na lámha clé.
Ansan d’iompóch’ neart ár namhad go léir orainn agus ní thiocfadh
duine againn beó as an gcath. Ansan bhéadh seilbh ag Lochlanachaibh
i n-Éirinn agus bhéadh sé fuar ag M’lsheachlainn bheith ag cur ’n-a
gcoinnibh. Mura mbéadh Murchadh bhéadh Éire ag Lochlanachaibh anois!
Deirim leat go mbéadh. Agus deirim rud eile. Tá sé buailte isteach am’
aigne agus deirim go láidir é. Ní bheidh Éire ó bhaoghal i gceart go
dtí go mbeidh Brian i n’ Árdrígh!”

“Ochón, a Dhúlainn,” arsa Gormflaith, “measaim gur maith an bhail ort
gan M’lsheachlainn a bheith ag éisteacht leat.”

“Ba chuma liom an tsaoghal, a rígan,” arsa Dúlainn, “ach go bhfeicfinn
tu féin thíos i dTeamhair ad’ Árdrígain ar Éirinn go léir ó Dhonchadh
Dí go Tigh Mháire!”




CAIBIDIOL XI.

CEANN LEÓIN.


Sgian tré chroídhe Ghormfhlaith ab eadh an uile fhocal de’n chaint sin
a labhair Dúlainn an fhaid a bhí an cúntas san aige ’á thabhairt ar
chath Gleanna Mháma. Ba mhaith léi, gan amhras, bheith ’n-a h-Árdrígain
ar Éirinn, ach má ’seadh ní raibh aon lorg aici ar Bhrian a bheith i n’
Árdrígh. Bhí fhios aici, dá dtagadh Brian chun na h-Árdrígheachta nár
ró fhada ’n-a dhiaigh san go dtí go mbéadh Murchadh i n’ Árdrígh. Bhí
a leithéid sin d’fhuath aici do Mhurchadh gur thúisge léi í féin agus
ar bhain léi bheith sínte fé’n bhfód ’ná é dh’fheisgint i n’ Árdrígh.
Bhí gach aon tsúil aici go dtuitfeadh sé féin agus Brian i gcath
Ghleanna Mháma agus go mbéadh buadh ag na Lochlanaigh ann. Ansan, dar
léi, d’iompóch’ cómhacht Lochlan ’n-a lán neart ar Mh’lsheachlainn. Ní
bhéadh aon bhreith aige ar sheasamh ’n-a gcoinnibh. Ní fhéadfadh sé
neart fear Éirean do chur le chéile ’n-a gcoinnibh. Do buadhfaí air.
Do buadhfaí ar ríghthibh Éirean ’n-a nduine a’s ’n-a nduine, fé mar a
buadhadh ortha cheana. Ansan do bhéadh an lámh uachtair ag Lochlanaigh
agus bhéadh mac Ghormfhlaith i n’ Árdrígh ar Éirinn. Siné a bhí uaithi.
Chuir cath Ghleanna Mháma an méid sin go léir ar neamhnídh, agus má b’
fhíor caint Dhúlainn b’é Murchadh fé ndeár san. Má bhí fuath aici do
Mhurchadh roimis sin do mhéadaigh an chaint sin an fuath. Sgian tré n-a
croídhe ab eadh an uile fhocal de’n chaint.

Is ró bheag d’á chuimhneamh, ámhthach, a bhí ag Dúlainn féin ná ag
aoinne de’n mhuintir a bhí ag éisteacht leis an gcaint go raibh an
chaint ag gearadh an chroídhe aici ar an gcuma san. Bhí a gnúis chómh
séimh, chómh glan, chómh ríoga, chómh solusmhar, chómh caoin, chómh
cneasta san aici gur dhóich le duine uirthi ná raibh aon nídh ar an
dtalamh so ba mhó thug de shásamh aigne dhi ’ná mar a thug an cath san
Ghleanna Mháma dhi.

Ach d’á mhéid gearadh a dhein an cúntas ar a croídhe bhí aon nídh
amháin ag baint leis an gcath agus thug sé raint sóláis di. Má
deineadh uisge-fé-thalamh riamh do dhein sí é chun cómhacht na
Lochlanach do neartughadh i gcóir an chatha san. Ach do dhein sí an
t-uisge-fe-thalamh chómh cliste sin nár tháinig aon phioc d’á eólus
chun Briain ná chun Murchadh, ná chun aoinne a thabharfadh dóibh aon
chogar dé. Bhí iongnadh ar gach aoinne neart na Lochlanach a bheith
chómh mór sa chath agus é bheith gleusta chomh maith, agus an oiread
san d’fhearaibh cródha mileata a bheith tagaithe ann ó dhúthaíbh
iasachta a bhí abhfad ó’n áit agus abhfad ó chéile, ach níor chuimhnigh
aoinne, lasmuich de’n mhuintir a bhí ’n-a cómhairle agus ag déanamh a
h-oibre, go raibh aon bhaint ag Gormfhlaith leis an nídh sin.

“Is eagal liom, a rígh,” ar sise le Dúlainn, “go bhfuil an iomad
de chreideamhaint an lae sin agat d’á thabhairt do Mhurchadh, agus
go bhfuil éagcóir agat d’á dhéanamh ort féin sa sgéal. Dá mb’ iad
na Lochlanaigh féin iad déarfaidís, dá labhraidís, ná fuil fear ar
shlóightibh Bhriain is truime buille i gcath ’ná Dúlainn Óg. Tá aithne
mhaith acu ort, a rígh, agus déarfadh cuid acu gur fearr d’fhear thú
’ná Murchadh féin, agus gur maith an bhail ar Mhurchadh go minic tusa
bheith i n’ aice sa spéirlinn.”

“Na daoine do labharfadh ar an gcuma san, a rígan,” arsa Dúlainn,
“daoine iseadh iad nár theangbhaidh riamh i gcath le Murchadh agus nár
mhothuigh a neart. Na daoine do theangbhaidh leis agus do mhothuigh an
neart atá ’n-a chuislinn ní puínn acu a tháinig uaidh chun an sgéil
a dh’ innsint. Gan amhras do dheineas mo ghníomh agus bhuaileas mo
bhuille nuair a bhí namhaid ar m’aghaidh amach, ach ní’l aon chomórtas
idir mo bhuille agus buille Mhurchadh.”

Níor bh’ aon iongnadh go ndúbhairt Gormfhlaith an chaint adúbhairt
sí i dtaobh an fhir a bhí os a cómhair an uair sin. Fear córach,
deagh-chúmtha ab eadh é. Bhí ualach trom gruaige ar a cheann agus í
ag tuitim anuas ar a shlinneánaibh. Gruaig chiardhubh ab eadh í, agus
bhíodh sí ag crith agus ag taithneamh sa tsolus le gach focal d’á
labhradh sé. Bhí dhá mhalainn throma dhúbha os cionn a dhá shúl agus
bhí an dá shúil sin suidhte ’n-a cheann, gan iad ró mhór ná ró bheag,
agus an t-é a dh’fheuchfadh díreach ’n-a gcoinnibh níor mhaith leis
fearg a dh’ fheisgint ionta. Ba dhóich leat go mbíodh sgáil éigin, agus
solus éigin, coitchianta ag lasadh agus ag atharughadh ionta, fé mar
a béadh gaoth agus sgamail agus solus, lá cruaidh Márta. Bhí fáibre
doimhinn idir an dá mhalainn fé mar a bhéadh i n-éadan leóin, agus srón
mhór fhada sheabhcaidhe chaoldromach anuas ó’n bhfáibre, agus béal
láidir daingean lastíos de’n tsróin sin, béal a bhí lán d’fhiacalaibh
breaghtha geala a bhí do réir a chéile go cruinn, agus gur dhóich leat
go ndeinidís solus uatha féin nuair a gháireadh sé. Bhí an croméal trom
ciardhubh os cionn an bhéil agus an fhéasóg throm chiardhubh chas
lastíos de’n bhéal. Idir ghruaig agus mailí agus fáibre éadain agus
súile agus srón agus croméal agus béal agus fiacala agus féasóg agus
ceann ar fad, bhí rud éigin sa bhfear san a chuir i n-iúil duit, ar an
gcéad amharc, gur mhaith an bhail ort é bheith ’n-a charaid agat, agus
dá mbéadh sé ’n-a namhaid agat gur mhaith an bhail ort bheith abhfad
uaidh. Bhí cosamhlacht mhór idir a cheann agus ceann leóin, agus ansan,
ba léir go raibh cruadhas agus anam agus neart agus fuinneamh an leóin
’n-a chabhail agus ’n-a ghéagaibh, agus dá mba namhaid é go mbéadh
sé chómh tapaidh agus chómh marbhuightheach leis an león. Bhí aithne
mhaith ag na Lochlanaigh air agus siní aithne a bhí acu air, go raibh
sé chómh tapaidh agus chómh marbhuightheach leis an león.

Ní gádh léiriughadh cruinn a dhéanamh ar na h-uaislibh eile a bhí
ag caint agus ag cómhrádh anso agus ansúd ar fuid an halla mhóir.
Bhí an folt mór fada trom ar gach aoinne, ag tuitim siar síos ar a
shlinneánaibh. Thug san feuchaint ana uasal dos na fearaibh. Bhí
cuid des na foltaibh odhar agus bhí cuid acu liath, agus cuid acu,
ar na fearaibh críona, chómh geal le mustairt, ach ní raibh aoinne
maol. Choimeádaidís an ghruaig go dtéidís sa chré, mar ní chaithidís
choídhche hata ná caipín ná aon chlúdach eile ar a gceann. Isiad na
hataí seo a caithtear anois a bhainean an ghruaig de dhaoine. Dá dtugtí
mar thaithíghe do cheann an duine ó thusach a óige imtheacht gan aon
chlúdach ach an ghruaig a chuir Dia air, d’fhásfadh an ghruaig láidir
trom agus choimeádfadh sí a greim an fhaid a mhairfeadh an duine. Sin
mar a déintí i n-Éirinn fadó. Níor chuir daoine hataí ná caipíní ortha
go dtí gur thusnuigh nósa Shasana ar theacht chúghainn anall. Is ’mó
droch nós nách hataí ná caipíní a thug muintir Shasana chúghainn.

Dá bhféadadh duine againne dul isteach an oídhche úd sa halla mór úd
Bhriain, i ríghtheighlach Cheann Cora, chuirfeadh na foilt mhóra throma
úd iongnadh orainn ar an gcéad amharc. Ach ar an tarna h-amharc d’
admhóchaimís ó chroídhe gur deineadh éagcóir ana throm ar cheann an
Éireanaigh nuair a baineadh dé an folt áluinn uasal a chuir Dia ag fás
air. Dá bhféadadh Dúlainn Óg teacht ar an saoghal airís agus feuchaint
ar na plaoisgíní beárrtha atá orainne, ar na cluasaibh gan sgáth agus
ar an mbaic muiníl gan díon ó’n bhfuacht, agus ar an rud i bhfuirm cana
stáin, ach é bheith dubh, atá thuas ar an gcloigean mar hata, cad é an
seirbhthean a chuirfidís air! “O!” a dearfadh sé, “cad ’tá imthighthe
ar ár sliocht! An iad so na daoine a tháinig uainne! Nó an daor-aicme
éigin iad a dh’ fhás i n-Éirinn i n-ár ndiaigh! Séanaim iad! Ní linn i
n-aon chor iad!”

Dá bhféadadh Niamh, nó Gormfhlaith, nó aoinne eile des na ríganaibh
uaisle a bhí sa halla mór úd Bhriain an oídhche úd, teacht ar an
saoghal airís agus feuchaint ar na mnáibh atá anois againn, ar na
sgiathógaibh móra leathana a bhíon ar mhullach a gcinn acu, agus ar na
cleitíbh a bhíon sáidhte ins na sgiathógaibh sin, agus ar na ribíníbh a
bhíon asta, cad déarfaidís? Déarfaidís an rud úd adúbhairt Cathal leis
an gcleasaidhe. “Airiú, a mhic léiginn,” arsa Cathal, “cad fé ndeara
dhuit bheith as do mheabhair!”

Dá dtagadh Gormfhlaith nó Niamh chughainn cheithre fichid blian ó shin
ní bhéadh an sgéal chómh h-olc agus ’tá sé anois. Chífidís an uair sin
na clócaí breaghtha fada dúbha ar na mnáibh, agus na caipíní deasa
sásta maiseamhla ar na clócaíbh sin, i dtreó dá mb’ ar óinsigh féin a
bhéadh clóca acu, agus an caipín ar a ceann aici, gur dhóich leat gur
bhean chiallmhar í. Ach anois, nuair a chífidís na sgiathóga agus na
cleití agus na ribíní, agus an ghluaiseacht éaganta, cad a bhéadh le
rádh acu? “O!” a déarfaidís, “nách mór an truagh na mná san go léir
a bheith as a meabhair! Cad fé ndeara iad a bheith ar an gcuma san?”
Ansan, nuair a déarfaí leó, “Ní h-as a meabhair atáid siad i n-aon
chor. Ní’l aon easba meabhrach ortha. Ní’l ins na sgiathógaibh sin ach
nós a bhainean leis an aimsir seo;” déarfaidís, “Mo thruagh na fir!
agus mo thruagh an chlann!”

Ansan dá n-abradh duine leó, “Isiad na fir féin fé ndeár é. Ní
labharfadh aon fhear acu le cailín mura bhfeicfeadh sé an sgiathóg san
ar a ceann!” Ní dhéanfaidís ach a rádh “Tá an saoghal ar buile!” agus
imtheacht.

Ach ní fearr bheith ag caint air. Ní baoghal go dtiocfaid siad. Ní
h-ar neithibh de’n tsórd san a bhí an bheirt ag cuimhneamh an oídhche
úd. Bhí a mhalairt de chúram ortha. Bhí Gormfhlaith ag cuimhneamh ar
Árdrígheacht na h-Éirean, agus ar Bhrian, agus ar Mhurchadh, agus ar
a mac féin, agus ar conus a thiocfadh sí ar Mhurchadh do chur ó’n
Árdrígheacht agus ar an Árdrígheacht do chur i n-áirighthe d’á mac
féin. Bhí Niamh agus a dritháir agus an chuid eile des na mnáibh óga
agus des na fearaibh óga ag rince, agus an ceól d’á spreagadh dhóibh,
agus gur dhóich le duine ortha ná raibh aon nídh fé bhun Dé ar an
dtalamh so ag déanamh aon chúraim dóibh ach an ceól agus an rince agus
an t-aoibhneas a bhí ansúd ’n-a dtímpal. Ach bhí. Bhí Niamh ag rince le
n-a dritháir ar feadh tamail, agus le Murchadh ar feadh tamail. Agus
bhí sí ag rince le h-Amhlaoibh, le h-adhbhar an tsagairt, ar feadh
tamail. Bhí sí chómh séimh, chómh gealgháiriteach le h-Amhlaoibh agus
a bhí sí le h-aoinne des na h-uaislibh óga a bhí ag rince léi. Ach an
dá mhachtnamh úd, d’á mhéid a dhein sí breithniughadh ortha iseadh ba
ghlaine a theip uirthi iad do thabhairt d’á chéile. Agus bíodh gur
choimeád sí a h-aigne aici féin go beacht bhí daoine láithreach, agus
níor bheagán daoine é, a chuimhnigh ’n-a n-aigne, nuair a chonacadar an
bheirt agus iad araon chómh dathamhail, chómh séimh, chómh h-uasal ar
gach aon tsaghas cuma, gur bh’ áluinn ar fad an lánmha a dhéanfaidís,
agus gur mhór go léir an truagh sagart a dhéanamh d’ Amhlaoibh. Bhí
daoine ann, ámhthach, adúbhairt a mhalairt sin. Bhí fir óga ann agus
nuair a chonacadar é féin agus Niamh ag rince dúbhradar d’á luathacht
a críochnófaí ’n-a shagart é gur bh’ eadh b’ fhearr é. Bhéadh sé as an
slígh ansan. Agus bhí cailíní óga uaisle ann agus bíodh go ndúbhradar
’n-a n-aigne féin gur mhór an truagh sagart a dhéanamh dé, b’ fhearr
leó seacht n-uaire é dh’fheisgint ’n-a shagart ’ná é dh’fheisgint ag
Niamh.

Chómh fada agus a theidhean sgéal de’n tsórd san ní h-é mo thuairim go
bhfuil aon atharughadh tagaithe ar Gaedhlaibh Éirean. Fé-s na foltaibh
breaghtha fada troma, nó fé-s na hataíbh ar na cloigeanaibh beárrtha
agus fé-s na sgiathógaibh agus na cleití, tá an nádúr céadna díreach
ionainn chómh fada agus a theidhean sgéal de’n tsórd san.

Ach do ghluais an oídhche, ar cos-anáirde, díreach fé mar a
ghluaiseoch’ oídhche de’n tsórd anois. Tháinig an lá agus do sgaip
an chuideachta, gach aoinne fé dhéin a thíghe féin. Thug Tadhg Mór
ua Cealla agus Niamh aghaidh siar óthuaidh ar Uíbh Máine. Bhí, mar a
dúbhradh, teipithe glan ar Niamh an dá mhachtnamh úd a thabhairt d’á
chéile. Isé rud a dhein sí ’ná iad araon do dhíbirt ar fad as a h-aigne
agus as a croídhe, agus í fein do thabhairt suas do Dhia.

“Is cuma liom an domhan,” ar sise ’n-a h-aigne féin agus í ag
socarughadh a h-athar agus ’ghá ollamhughadh i gcóir an bhóthair.
“Is cuma liom an domhan ó tá m’ athair agam. Ní fhéadfaidh sagart ná
bráthair m’ athair a bhaint díom. Is fearr d’ fear é ’ná aoinne acu
íseal ná uasal. Is measa liom a lúidín ’ná dá n-imthígheadh sé siúd,
agus an chuid eile acu, le fánaigh na h-abhan! Cad é sin dómh-sa cad
é an cor a thabharfaidh sé siúd dó féin! Má déintear sagart dé tá
súil agam go ndéanfaidh sé sagart maith. Ní baoghal dó go ndéanfad-sa
aon chur isteach air ná go dtiocfad idir é agus Dia. Ní ró mhaith a
thaithnean an sgéal i n-aon chor liom. Dá mbéinn i gcás Cholla ba
dhóich liom gur bh’fhearr liom a chúram a bheith ar dhuine éigin
eile.--Go gcuiridh Dia ar ár leas sinn go léir!”




CAIBIDIOL XII.

DIABHAL COÍMHDEACHTA.


Thug Colla agus an Legáid agus Tadhg Óg ua Cealla agus Amhlaoibh
aghaidh siar ar Inis Cathaigh. Ar loing iseadh chuadar síos ó
Luimneach. An fhaid a bhíodar ar an slígh bhí an bheirt ógánach thuas
ar bórd agus bhí Colla agus an t-Easbog thíos i seómra leó féin.
Bhíodar ag caint.

“Ní maith a thaithnean an Bhanríghin liom, a Cholla,” arsa’n Legáid.
“Cuirean sí i gcuimhne dhom focal adúbhairt duine d’ bhúr naoimh.”

“Má chuir sí caint naoimh i gcuimhne dhuit, a Athair,” arsa Colla, “nár
chóir go dtaithnfeadh sí leat?”

“Sdó, isé rud adúbhairt an naomh ’ná gur ‘mairg a dh’fheuchfadh
go dlúth i n-aghaidh mná le h-eagla go bhfeicfeadh sé a diabhal
coímhdeachta.’ Tá ‘diabhal coímhdeachta’ ag Gormfhlaith. Chonac é go
minic i gcaitheamh na h-oídhche aréir. Tá eagal orm go bhfuil fhios
aici go bhfeaca é. An airighean tú leat mé, a Cholla,” ar seisean.
“Tabharfaidh an bhean san nimh do Bhrian nó do Mhurchadh nó dóibh araon
mura ndéanfar iad do chosaint go maith uirthi!”

“Ní fheicim conus a bhéadh aon tairbhthe ag teacht chúichi ó n-a mbás
san, a Athair,” arsa Colla.

“B’fhéidir,” arsa’n Legáid, “go bhfeicean sí féin é, nó b’ fhéidir gur
dóich léi go bhfeicean. Ba cheart rud éigin a dhéanamh a chuirfeadh as
a cumas aon díobháil a dhéanamh do’n rígh. Bhéadh an sgéal go h-olc ag
Éire agus ag an Eaglais i n-Éirinn anois dá n-imthigheadh aon rud ar
Bhrian, go ceann tamail eile pé ’n-Éirinn é.”

“Cad is dóich leat ba cheart a dhéanamh, a Thighearna Easboig?” arsa
Colla.

“Ná féadfaí gan leigint do Bhrian bia ná deoch do ghlacadh a’ láimh
aoinne ach duine áirighthe éigin go mbéadh iontaoibh as?”

“Is dócha go bhféadfaí,” arsa Colla.

“Deintear san láithreach. Ní gádh aon droch amhras a chur ar aoinne.
Ní’l aon rígh ná déinean a leithéid. Tá mná ann, a Cholla, agus tá
eólus acu ar conus duine chur chun baís le nimh ar chuma ná fágfadh
aon chaoi ar thrúig bháis an duine sin a dh’fhághail amach go deó.
Do chonac-sa cuid des na mnáibh sin. Chonac an diabhal coímhdeachta
a bhíodh acu, díreach mar a chonac diabhal coímhdeachta Ghormfhlaith
aréir. Chonac an duine ar a raibh an paor. Níor ró fhada an aimsir
’n-a dhiaigh san go dtí go raibh an duine sin ar an slígh. Ná dein aon
righneas.”

“Ní dhéanfad, a Athair,” arsa Colla. “Raghad soir go Ceann Cora
amáireach agus labharfad le Murchadh. Ar mhiste dhom a rádh, a Athair,
gur tusa thug an foláramh dom?”

“Ní miste,” arsa’n Legáid, “ach dein mar seo é. Abair go ndúbhart ná
fuil aon rígh ná déinean beart mar a deirim chun é féin a chosaint ar
nimh.”

“Tá go maith, a Athair,” arsa Colla. “Conus a thaithn an chuid eile
de’n chuideachtain leat, a Athair?” ar seisean.

“Go maith,” arsa’n Legáid. “Tá nósa agus béasa agus slíghthe agaibh
ná fuil taithíghe agam-sa ar a sórd. Ach measaim, dá mbéadh taithíghe
agam ortha ná faghainn aon locht ortha. Bainid siad geit a’ duine nuair
a chíon sé iad an chéad uair. Níor chuir aon rud riamh oiread iongnadh
orm agus do chuireabhair go léir orm i dtusach na h-oídhche aréir. Is
dóich liom go rabhabhair go léir ar leath-mheisge. Bhí teinneas am’
cheann ó’n ngleó agus ó’n bhfothram a bhí ar siúbhal. Ansan, ar leagadh
na súl bhíobhair go léir ar bhúr nglúinibh chun beannacht an Phápa dh’
fhághail uaim airís! Mura mbéadh feabhas na h-aithne atá agam oraibh
déarfainn gur ag magadh fúm a bhíobhair.”

“Bhíomair lom dáiríribh, a Athair,” arsa Colla. “Neart ár gCreidimh a
chuir fhiachaibh orainn é sin a dhéanamh.”

“Is fíor san,” arsa’n Legáid. “Tuigim anois go maith é. Ag machtnamh
dom ar an sgéal isé rud adeirim liom féin ’ná gur mhaith an bhail ar
chuid againn theas dá mbéadh cuid d’ bhúr bhfothram againn agus cuid de
neart bhúr gCreidimh, ar sgáth an fhothraim.”

Thánadar chun na mainistreach. D’eirigh Colla go moch ar maidin
amáireach a bhí chúghainn chun dul thar n-ais airís láithreach go Ceann
Cora.

“Raghad-sa leat chómh fada le Luimneach, a Cholla,” arsa’n Legáid. “Tá
raint gnótha agam le déanamh ann ameasg na sagart atá ann. Tabhair dhom
an eochair úd an bhosca iarainn n-a raibh an chailís agat ann.”

Thug Colla an eochair dó agus do ghluaiseadar. D’fhan an Legáid i
Luimneach agus tháinig Colla go Ceann Cora. Dhein an Legáid an gnó
a bhí le déanamh aige ameasg na sagart. Ansan chuir sé tuairisg
Mheargaigh, an gabha a bhíodh ag déanamh na n-arm do Bhrian. Do
stiúruigheadh é chun na h-áite ’n-a raibh a cheárta ag an ngabha. Ní
ceárta a bhí aige ach fiche ceárta, agus gaibhní ag obair agus builg
d’á séideadh agus iaran d’á losgadh agus d’á léasadh le h-órdaibh
agus le casúraibh ins gach aon chúinne. Bhí claidhmhte agus tuaghana
agus pící agus sleághana agus clogaid, agus gach aon tsaghas gleus
cogaidh, caithte anso agus ansúd, cuid des na neithibh sin geall le
bheith críochnuighthe, agus gan cuid acu ach ar éigin tusnuighthe.
Bhí Meargach Gabha ag imtheacht anonn ’s anall ameasg an lucht oibre
agus a shúil ar gach aon rud agus é ag órdúchán agus ag stiúrúchán, ag
moladh agus ag cáineadh, fé mar a déinti an obair chun a thoile nó ar a
mhalairt de chuma.

Tháinig an Legáid chun cainte leis.

“Tá obair mhór ’á dhéanamh anso, a dhuin’uasail,” arsa’n Legáid.

“Tá fághaltas oibre ’á dhéanamh ann, a Thighearna Easboig,” arsa
Meargach.

Ansan do rug sé an Legáid mór-thímpal tríd an obair agus bhí sé ag
taisbeáint gach aon rud dó agus ag míniughadh gach aon rud dó. Fé
dheire do tharaing an Legáid an eochair as a phócha agus thaisbeáin sé
dhó í.

“Feuch, a dhuin’uasail,” ar seisean, “b’fhéidir go bhféadfá macshamhail
do’n eochair sin a dhéanamh dom.”

“Ambasa ach féadfad agus fáilte, a Thighearna Easboig,” arsa’n gabha.
“Tá aithne mhaith agam ar an eochair sin. Is mé a dhein an eochair
sin do Cholla. Fuair sé cailís ana dhaor ó Bhrian, agus d’iar sé
orm-sa bosca iarainn a dhéanamh do’n chailís, agus glas a chur ar an
mbosca nár bh’fheídir a dh’ osgailt ach leis an aon eochair amháin a
dhéanfainn féin do’n ghlas. Ach mheasas gur chuaidh an eochair sin amú,
a Thighearna Easboig,” ar seisean. “Tháinig teachtaire anso chúgham,
tá suim aimsire ó shin ann, ó Cholla féin, agus dúbhairt sé liom
gur cailleadh an eochair agus ná féadfaí an bosca dh’ osgailt, agus
d’ fhiafraidh sé dhíom an bhféadfainn, ó m’ chuimhne, macshamhaila
dhéanamh do’n eochair. Dúbhart go bhféadfainn agus do dheineas.”

“Cé r’ bh’ é an teachtaire?” arsa’n Legáid.

“Duine des na manaigh, a Thighearna Easboig,” arsa’n gabha.

“Buail anso a leith, a dhuin’uasail, i dtreó ná h-aireóchaidh aoinne
sinn.”

Dhruideadar i leith taoibh.

“Níor cailleadh an eochair i n-aon chor, a dhuin’uasail,” arsa’n
Legáid, “agus níor chuir Colla aon teachtaire chúghat-sa ’ghá iaraidh
ort macshamhail a dhéanamh do’n eochair. An t-é a tháinig chúghat
bitheamhnach ab eadh é. Tá an chailís imthighthe.”

“An chailís imthighthe!” arsa’n gabha.

“Tá sí imthighthe,” arsa’n Legáid. Agus d’inis sé tríd síos dó conus
mar a bhí an chailís le tabhairt dó féin chun an Aifrinn Aoird do rádh
os cómhair Bhriain agus na n-uasal, agus conus mar a fuaradh an bosca
iarainn folamh nuair a h-osgaladh é.

Do stad an gabha. Níor fhan focal ann. Thuig sé láithreach gur dhein sé
árd dhearmhad nuair a dhein sé an macshamhail do’n eochair gan dul síos
agus labhairt ar dtúis le Colla féin. Thug an bheirt raint aimsire gan
labhairt. Do labhair an Legáid.

“An aithneófá an teachtaire an dóich leat?” ar seisean.

“’Sé mo thuairim go n-aithneóchainn, a Thighearna Easboig,” arsa’n
gabha. “Duine des na manaigh ab eadh é.”

“Téanam ort síos anois agus gheóbhmíd radharc ar na manaigh go léir.
Buailfimíd eatartha agus iad ag déanamh a ngnótha. Ní neósfaimíd d’
aoinne cad ’tá uainn. Ní h-aon iongnadh mise agus tusa bheith ag
gabháil tríd an mainistir. Déarfar gur gnó éigin a bhainean le d’
cheárd a bheidh agam ’á thabhairt duit le déanamh.”

Chuir an gabha fear eile os cionn na h-oibre, agus do ghluais sé féin
agus an Legáid sios go h-Inis Cathaigh. Bhuaileadar tríd an mainistir.
Bhíodar ag feuchaint ar dhóirsibh agus ar ghlasaibh agus ar bhacánaibh
agus ar thuisleanaibh. Bhí an Legáid ag cur fios ar an manach so
agus ar an manach úd agus é ag déanamh gach aon tsaghas ceistiúcháin
ortha, agus bhí an gabha ag faire chuige. Thánadar chun an érdaim.
Do glaodhadh ar an ndeacon. Ní raibh sé ann. Do rith teachtaire anso
a’s teachtaire ansúd ar a lorg. Ní raibh sé le fághail. Do glaodhadh
ar Thadhg Óg ua Chealla. Tháinig sé. Do fiafraigheadh dé cá raibh a
chomsádaidhe.

“Dúbhairt sé go raibh sé ag dul suas go Luimneach i n-aonfheacht
leat-sa, a Thighearna Easboig,” arsa Tadhg. “Ní fheaca-sa ó shin é. An
amhlaidh nár tháinigh sé anuas i n-aonfheacht libh?” ar seisean.

“Níor tháinig,” arsa’n Legáid, “nó má tháinig ní fheacamair-ne ag
teacht é.”

Le n-a linn sin tháinig Colla. Do fiafraigheadh dé an bhfeacaidh sé
Amhlaoibh i n-aon bhall.

“Nuair a shroiseas Ceann Cora,” arsa Colla, “bhí sé ann rómham.
Dúbhairt sé go raibh teachtaireacht éigin aige ’á bhreith uait-se, ag
triall ar an rígh, a Thighearna Easboig. Is dócha go mbeidh sé anso sar
a’ fada.”

“Is dócha é,” arsa’n Legáid. Ní dúbhairt sé a thuille. Bhí fhios aige
go ndúbhairt Amhlaoibh bréag i dtaobh na teachtaireachta; nár thug sé
féin aon teachtaireacht dó le breith ag triall ar an rígh.

“Tá gnóthaí móra ar siúbhal thoir i gCeann Cora,” arsa Colla.

“Cad iad na gnóthaí iad, a Athair?” arsa’n Legáid, agus chuir gach
aoinne a bhí láithreach cluas air féin.

“Tá,” arsa Colla, “maithe móra a bheith tagaithe ann ó Leath Chuinn
agus iad a bheith ’ghá iaraidh ar Bhrian an Árdrígheacht do ghlacadh.”

“An amhlaidh atá M’lsheachlainn tar éis bháis?” arsa’n Legáid.

“Ní h-amhlaidh, a Thighearna Easboig,” arsa Colla, “ach deir
an mhuintir a tháinig go bhfuil Leath Chuinn go léir cortha de
Mh’lsheachlainn agus nách foláir é chur i leith taoibh agus Árdrígh
dhéanamh de Bhrian.”

“Is olc agus is dian olc an sgéal é sin,” arsa’n Legáid. “Éireóchaidh
cogadh fuilteach as san má ghéillean Brian dóibh. Cad deir Murchadh?”

“Ní deir sé puínn,” arsa Colla. “Deir sé nách ceart géilleadh i n-aon
chor dóibh ach ar aon choinghíoll amháin.”

“‘Ar aon choinghíoll amháin.’ Cad chuige an coinghíoll? Cad é an
coinghíoll e? Conus fhéadfadh aon choingíoll ceart a thabhairt do
Bhrian chun na h-Árdrígheachta!” arsa’n Legáid.

“Deir Murchadh,” arsa Colla, “nách ceart do Bhrian toiliughadh i n-aon
chor chun na h-Árdrígheachta do ghlacadh mura n-iaraidh Leath Chuinn
agus Éire go léir d’ aon ghuth air í ghlacadh. Agus deir Gormfhlaith go
bhfuil an ceart aige.”

“Tá, an ceart aige,” arsa’n Legáid. “Ach conus a gheóbhfar amach an
t-aonghuth san? Má thugan Brian aon chluas do chómhairle na n-uasal san
aireófar láithreach é ar fuaid na h-Éirean go léir. Glacfaid cáirde
Mh’lsheachlainn arm. Glacfaid cáirde Bhriain arm. Beidh sé ’n-a chogadh
dhearg againn. Ní mór dom dul chun cainte le Brian agus le Murchadh.
Téanam ort airís, a Cholla. Go gcuiridh Dia ár ríghthe ar a leas!”




CAIBIDIOL XIII.

FÁGTAR FÚM-SA FÉIN É.


Níor cuimhnigheadh a thuille ar Amhlaoibh ná ar an mbréig a bhí innste
aige, ná ar an eochair. Do ghluais an Legáid agus Colla agus an gabha,
chómh tiugh agus d’fhéadadar cóir iompair a dh’fhághail, soir airís
go Ceann Cora. Fuaradar Brian agus Murchadh agus Dúlainn Óg agus
Gormfhlaith i gcómhairle, istigh i seómra leó féin, agus na h-Ultaigh i
seómra eile ag feitheamh le freagra. Chómh luath agus tháinig an Legáid
isteach do chuir Brian fáilte roimis agus d’inis sé bunús an sgéil dó
agus d’iar sé cómhairle air.

“Ní’l agam le tabhairt duit, a rígh,” arsa’n Legáid, “ach an t-aon
chómhairle amháin. Isé M’lsheachlainn an t-Árdrígh. Isé Árdrígh Éirean
é i láthair na h-uaire seo ’n-a bhfuilimíd ag caint anso. Beart éagcóra
iseadh é chur as an Árdrígheacht. Gabhan an éagcóir sin i gcoinnibh
dlíghe Dé. Má tá Leath Chuinn cortha de Mh’lsheachlainn cuireadh
Leath Chuinn féin as an Árdrígheacht é. Ansan má’s toil le fearaibh
Éirean Árdrígh a dhéanamh de Bhrian deinidís é. Ní bheidh Brian ag
déanamh éagcóra ar aoinne an uair sin má ghlacan sé an Árdrígheacht.
Má géilltear anois dos na maithibh seo atá tagaithe anso ó Chúig’
Uladh raghaid siad abhaile agus neósfaid siad do gach aoinne gur
géilleadh dóibh. Beidh sé i mbéal gach aoinne go bhfuil Brian le
bheith i n’ Árdrígh. Pé áit ’n-a bhfuil cáirde Mh’lsheachlainn ar
fuaid na h-Éirean glacfaid siad arm láithreach, agus glacfaid cáirde
Bhriain arm láithreach. Beid fir Éirean ’n-a dhá gcamtha agus iad ag
marbhughadh a chéile. Loitfear agus leighfear i n-aon lá amháin a
bhfuil de thairbhthe déanta ag Brian i n-Éirinn ó’n gcéad lá a thóg sé
claidheamh.”

Do labhair Dúlainn.

“Is maith í do chaint, a Thighearna Easboig,” ar seisean, “agus is
eagnaidhe, ach tá cúpla rud agus níor thugais aghaidh ortha. Má curtar
abhaile na daoine seo atá tagaithe anso ó Chúig’ Uladh chúghainn,
gan aon tsásamh i n-aon chor a thabhairt dóibh, cad is dóich leat a
dhéanfaid na daoine a chuir anso iad? Is dóich liom-sa go bhfuil fhios
agam cad a dhéanfaid siad. Raghaid siad i gcómhairle. Neósfar dóibh
ná glacfadh Brian an Árdrígheacht. Déarfaid siad-san: ‘Tá go maith.
Ní’l againn ach Árdrígh éigin eile do sholáthar. Ní choimeádfaimíd
M’lsheachlainn a thuille pé cuma ’n-a mbeidh an sgéal againn.’ Curfar
na teachtairí céadna so ag triall ar fhear éigin eile, ar fhear éigin
ná fuil ábalta ar Ghaedhlaibh Éirean do ghleusadh fé aon smacht amháin
chómh maith agus ’tá Brian ábalta air. Ansan iseadh bheidh measgán
mearaidhe i gceart agat ar fhearaibh Éirean. Ansan, ní ’n-a dhá gcuid
a bheid fir Éirean agat ach ’n-a dtrí codaibh, ’n-a gceithre codaibh,
agus iad ag marbhughadh a chéile, agus ní fios cathin a déanfar aon
neart amháin airís díobh. I dtaobh éagcóra: ní h-éagcóir ar rígh ná ar
Árdrígh má ’s toil le n-a dhaoine féin é chur i leith taoibh toisg gan
an gnó a thugadar le déanamh dó a bheith aige ’á dhéanamh dóibh do réir
a dtoile. Mura h-éagcóir d’á dhaoine féin M’lsheachlainn do chur as an
Árdrígheacht ní h-éagcóir do Bhrian an Árdrígheacht do ghlacadh.”

Do stad sé agus do shuigh sé. Chuaidh a chaint i bhfeidhm go h-ana
dhaingean ar a raibh ag éisteacht leis. Níor chuimhnigh aoinne acu,
go dtí gur labhair sé, ar cad a thuitfeadh amach dá n-iartí ar dhuine
éigin eile teacht sa n-Árdrígheacht i n-inead Mh’lsheachlainn.

“B’fhéidir,” arsa Murchadh, “gur mhaith an rud glaodhach isteach anso
ar na teachtairíbh seo agus a rádh leó a dh’innsint dúinn go h-iomlán
cad ’tá uatha. D’innseadar cheana é, ach is nídh é seo nách misde mórán
cainte dhéanamh ’n-a thaobh. Anois an t-am chun na cainte dhéanamh.
Is fearr feuchaint ar an uile thaobh de’n sgéal anois ’ná b’fhéidir
dearmhad a dhéanamh nár bh’fhéidir a leigheas ar ball.”

Do glaodhadh isteach ortha.

“Ba mhaith linn, a uaisle,” arsa Brian, “go neósfadh sibh anso airís,
i láthair an Easboig, an toisg a thug sibh, agus na cúiseana a bhí ag
an muintir a chuir chúghainn sibh le sibh a chur chúghainn.”

D’ innseadar airís cad a thug iad. Go raibh sé buailte isteach i
n-aigne na poibilidheachta go léir lastuaidh ná béadh rath ná séan
ar Éirinn go dtí go mbéadh Brian i n’ Árdrígh ar Éirinn. Go raibh
M’lsheachlainn maith go leór mar rígh cúige, ach gur léir do gach
aoinne ná raibh an acfuinn aigne ann, ná an éirim aigne, ná an cumas
gnímh, ba cheart a bheith i n-Árdrígh Éirean. Ná raibh aon fhear beó
go raibh na tréithe sin ann an uair sin chómh láidir agus bhíodar i m
Brian. D’á bhrígh sin gur bh’ éagcóir ar Éirinn gan Brian a bheith i
n’ Árdrígh uirthi. Go raibh fir Éirean ceapaithe ar Bhrian do chur sa
n-Árdrígheacht dá dtoiligheadh Brian féin chuige.

Ansan d’ áirighdar na cineacha agus na tuatha agus na treabhchasaí, ní
h-amháin i Leath Chuinn ach ar fuaid na h-Éirean go léir, a bhí ar an
aigne sin.

Nuair a bhí deire ráidhte ag na teachtairíbh do labhair Brian.

“Beirig libh abhaile, a uaisle,” ar seisean, “ag triall ar an muintir
a chuir anso sibh, an freagra so. Glacfad-sa an Árdrígheacht má
thoilighean M’lsheachlainn chuige, agus is mé féin a raghaidh síos ag
triall air agus a chuirfidh chuige an cheist. Socarófar an sgéal idir
mise agus M’lsheachlainn agus ní gadh d’ aoinne eile beó a thuille
cainte dhéanamh ’n-a thaobh.”

Níor labhair aoinne eile. Do h-ollamhuigheadh dínnér mór dos na
teachtairíbh agus do deineadh cúram mór díobh ar feadh trí lá agus trí
oídhche, agus ansan d’ fhágadar slán agus beannacht ag Brian agus agá
theighlach, agus d’ imthighdar óthuaidh abhaile.

Nuair a bhíodar ar an slígh ag dul abhaile bhíodar ag machtnamh ar an
bhfreagra a bhí fághalta acu ó Bhrian, ach dá mbeidís ag machtnamh
go ceann bliana air ní fhéadfaidís aon tuairim a thabhairt do cad a
thiocfadh as, agus ’n-a theannta san a’s eile níor bh’ fhéidir dóibh
aon locht fhághail air. Ní lúgha ’ná mar fhéadfadh an Legáid aon locht
fhághail air. Ní lugha ’ná mar a dh’ fhéadfadh M’lsheachlainn féin aon
locht a dh’fhághail ar an bhfreagra dá n-airigheadh sé é, agus is dócha
gur airigh. Do ghlacfadh Brian an Árdrígheacht--ach ní ghlacfadh sé í i
gcoinnibh toile Mh’lsheachlainn féin. Cad é an locht a bhí le fághail
ag aoinne air sin?

Chuir an freagra san cosg láithreach leis an bhformad ar ar thrácht
an Legáid. Ní raibh aon nídh chun carad Mh’lsheachlainn agus cáirde
Bhriain do chur i gcoinnibh a chéile, mar do choimeád an freagra an gnó
go léir idir Bhrian agus M’lsheachlainn féin. Ní raibh aon bhaoghal go
raghadh aoinne ag tairisgint na h-Árdrígheachta d’aon fhear eile, mar
ní dúbhairt Brian lom díreach ná glacfadh sé féin í. Ní raibh ag daoine
ar gach taobh le déanamh ach a suaimhneas a cheapadh agus fanmhaint go
bhfeicfidís cad a dhéanfadh Brian.

D’imthigh Colla agus an Legáid siar go h-Inis Cathaigh. D’fhiafraighdar
cá raibh Amhlaoibh. Ní raibh aon tuairisg air. D’imthigh lá agus
d’imthigh dhá lá, agus níor tháinig sé. D’imthigh seachtmhain agus níor
tháinig sé. Do cuireadh teachtaire soir go Ceann Cora feuchaint a’
raibh sé ann. Ní raibh. Do ghluais tuille aimsire agus níor tháinig sé.
Ansan tháinig neithe eile agus gnóthaí eile crosta ar an mainistir agus
ar na manaigh, agus d’imthigh Amhlaoibh as a gceann. Ní raibh aon fhios
acu ar ghuid na cailíse. Níor bh’ aon iongnadh ró mhór leó ógánach
a dh’imtheacht mar sin leis féin as an mainistir. Nídh ab eadh é do
thuiteadh amach anois a’s airís. Nuair a thuiteadh sé amach ní bhíodh
cathughadh ró mhór ortha ’n-a thaobh. Dar leó “b’fhearr teitheadh maith
’ná droch sheasamh.” Agus d’á luathacht a deintí an teitheadh b’eadh
b’fhearr é, dar leó, ó bhí sé le déanamh i n-aon chor. Dar leó, ba
thruagh nár theith Amhlaoibh sar ar deineadh deacon dé.

Níor ghlac Tadhg Óg ua Cealla an sgéal chómh neamh-chorbhuaiseach san.
Ní raibh aon fhios aige ar ghuid na cailíse ach chómh beag le h-aoinne
des na manaigh, ach ní áiteóch’ an saoghal air gur bh’ amhlaidh a
theith Amhlaoibh. Dar leis, má bhí Amhlaoibh beó thiocfadh sé thar
n-ais chun na mainistreach mura mbéadh go raibh rud éigin ’á chosg ar
theacht thar n-ais. Thoir i gCeann Cora do chonacthas go déanach é.

“Raghad soir,” ar seisean, “agus labharfad leis an mBanríghin agus má
tháinig aon tuairisg ó n-a mhuintir a chuir fhiachaibh air cuaird a
thabhairt abhaile neósfaidh sí dhom é. Bhí sí ana mhór leis. Má tá aon
droch nídh imthighthe air ní fheadar cad a dhéanfad.”

Is ar éigin fhéadadh sé aon bhlúire bídh a chaitheamh ná aon neul de’n
oídhche do chodladh. D’imthigh sé soir. Fuair sé caoi ar chaint le
Gormfhlaith. Bhí sí go h-ana shéimh leis, agus bhí sí go h-ana bhuartha
mar gheall ar gan aon tuairisg a bheith aige ar Amhlaoibh. Ní raibh aon
tuairisg i n-aon chor aici féin air. Mheas sí, nídh nár bh’iongnadh, go
raibh sé thiar sa mhainistir. Chuir sí a lán ceisteana chun Taidhg ’n-a
thaobh. Ar thug sé fé ndeara le déanaighe go raibh aon nídh ag déanamh
aon bhuartha dhó? An raibh aon trioblóid idir é féin agus Colla mar
gheall ar aon rud? Ar tugadh aon mhilleán dó mar gheall ar aon nídh?
Chuir sí a lán ceisteana de’n tsórd san chuige, agus thug sé fé ndeara
go bhféachadh sí ana ghéar air le linn gach ceiste ’chur.

Bhí an chuaird sin i n-aistear. Níor fhéad Gormfhlaith aon tsásamh
aigne thabhairt dó. Siúd óthuaidh go h-Uíbh Máine é feuchaint a’
bhfaghadh sé aon tuairisg ann. Chomh luath agus chonaic Niamh é ba
bheag nár thuit sí i laige, bhí sé ag feuchaint chómh h-olc san.

“Airiú, a Thaidhg,” ar sise, “cad d’imthigh ort!”

D’inis sé dhi.

“Is dócha,” ar seisean, “gur b’ amhlaidh atá sé marbh, agus cad a
dhéanfad!” agus siúd caise deór anuas ó n-a shúilibh.

Do leig sí dhó ar feadh tamail, agus ní tirim a bhí a súile féin. Fé
dheire do labhair sí.

“Má tá sé beó, a Thaidhg,” ar sise, “agus má tá cion chómh mór san agat
air, ní mar sin is ceart duit an cion a thaisbeáint.”

“Agus cad tá le déanamh agam, a Niamh?” ar seisean.

“Cuir daoine amach ar a thuairisg,” ar sise, “agus geall
luacht-saothair maith do’n t-é a thabharfaidh tuairisg chúghat air. Ní
h-é mo thuairim féin go bhfuil aon droch nídh tar éis imtheacht air.
Fear ró ghasta iseadh é. Ní dóich liom go bhfuil aon namhaid aige.”

“Ní fheadar an tsaoghal,” arsa Tadhg, “cad é an gnó a bhí soir go Ceann
Cora aige an lá a chuaidh Colla agus an t-Easbog soir ann. Chonaic
Colla ann é ach ní fheacaidh aoinne ag dul ann é ná ag teacht as.”

“Cuir t’ aigne chun suaimhnis, a Thaidhg,” ar sise. “Ní’l baoghal air.
Tá fios a ghnótha féin aige. Má tá oiread ceana aige ort agus ’tá
agat air tiocfaidh sé thar n-ais chúghat chómh luath i n-Éirinn agus
d’fhéadfaidh sé teacht.”

Chuir Tadhg amach an lucht cuardaigh agus gheall sé an luacht-saothair
dóibh, ach níor tháinig aon tuairisg ar Amhlaoibh. Ach tháinig tuairisg
nár bh’é. Tháinig tuairisg ó Cheann Cora, agus chuir an tuairisg sin
gach aon rud eile soir siar.




CAIBIDIOL XIV.

GIOLLAÍ TURAIS.


Bhí Tadhg Óg ua Cealla tagaithe tar n-ais go mainistir Ínse Cathaigh
chun a chuid léighinn do chríochnughadh, agus bhí sé ag faire chuige
gach lá feuchaint an aireóch’ sé tásg nó tuairisg ar Amhlaoibh. Lá
d’á raibh sé ar an gcuma san, tímpal mí nó chúig sheachtmhaine tar
éis na dteachtairí ó Leath Chuinn a bheith i gCeann Cora, tháinig
teachtaireacht ó Uíbh Máine ag triall air ’ghá rádh leis dul óthuaidh
abhaile láithreach, go raibh teachtairí Bhriain tar éis dul mór-thímpal
chun uaisle na tíre go léir, ’ghá rádh leó bheith i gCeann Cora lá
áirighthe, iad féin agus a gcongnamh fear, agus do h-ainimnigheadh an
lá. D’imthigh sé abhaile. Do ghleus sé féin agus a athair oiread nirt
agus d’fhéadadar, agus thánadar go Ceann Cora. Bhíodar ann i gcóir an
lae a bhí ceapaithe. Níor bh’ fhada go raibh mór-shluagh láidir uasal
cruinnighthe ann. Ní raibh fhios acu cad é an gnó a bhí dhíobh, ach ba
chuma leó. Bhí fhios acu go raibh gnó ag Brian díobh agus gur bh’ é
a ngnó féin é. Nár bhaoghal go dtabharfadh Brian ó’n mbaile iad mura
mbéadh cúis mhaith a bheith aige chuige, agus gur bh’ iad féin a bhéadh
beirthe ar ball le pé gnó a bhí le déanamh aige.

Na Lochlanaigh a bhí socair chun cómhnuighthe i n-Éirinn agus tar éis
géilleadh do Bhrian agus d’á dhlighthibh, bhíodar ann chómh maith leis
na Gaedhlaibh, agus ba mhór an bhreis iad ar neart slógh Bhriain, agus
ba mhaith.

Bhí teachtairí maithe ag Brian. Giollaí turais a tugtí ortha. Fir
óga luatha láidire ab eadh iad agus bhí ana chuisidheacht ag gach
teachtaire acu. Fir thobhtha ab eadh iad. Mar gheall ar fheabhas a
gcuisidheachta a déintí iad do thoghadh. ’N-a gcuis iseadh théidís ar
theachtaireacht. Nuair a bhíodh sgéala ag Brian le cur go h-oban ag
triall ar rígh éigin de ríghthibh Éirean nó ar dhuin’uasal éigin, ní
dheineadh sé ach duine des na teachtairíbh sin a chomáint uaidh ag
triall ar an rígh sin, nó ag triall ar an nduin’uasal san, leis an
dteachtaireacht. Ghluaiseóch’ an teachtaire sin ’n-a chuis, agus níor
bh’fhada go mbéadh an teachtaireacht tagaithe chun cinn.

’Na chuis iseadh dh’imthigheadh an teachtaire, ach má seadh ba luatha
’n-a chuis é ’ná fear eile ar muin capail. Nuair a théidheadh na
giollaí turais sin i dtaithighe reatha ba luatha iad ’ná aon fhear
capail, agus ba bhuaine. Ní sheasóch’ capal i n-aon chor le duine acu.
B’fhéidir go mbéadh an capal níos géire ’ná an cuisidhe i dtusach an
chúrsa, ach sar a mbéadh fiche míle curtha dhíobh acu bhéadh an capal
buailte amach. Ansan iseadh bhéadh a chuisidheacht ag teacht i gceart
do’n ghiolla turais, agus bhéadh trí fichid míle curtha dhé aige sar
a’ mbéadh aon bhlúire tuirse ag teacht air. Ansan féin níor ghádh dhó
ach sodar réidh a dhéanamh ar feadh tamail bhig agus bhéadh anál agus
misneach agus a lán-rith airís aige. Ní raibh aon mhaith i gcapailibh
’n-a n-aice súd.

D’á éaghmais sin, ní raibh coill ná cnuc, gleann ná portach ná abha
i n-Éirinn ná raibh aithne acu ortha go léir, agus ghabhdís gach aon
chómhngar, i dtreó gur mhinic ná bíodh míle ’shlígh acu le gabháil
nuair nár bhfoláir d’fhear capail gabháil, b’fhéidir, deich míle de
thímpal. Ansan, is ’mó rud a chuirfeadh ríghneas ar fhear capail ná
cuireadh aon ríghneas ortha súd. Bhíodh balcuisí éadtroma ortha, agus
bróga éadtroma, agus is minic ná bíodh aon bhróga ortha. Bhíodh aithne
ins gach aon bhall ortha, agus chómh luath agus thiocfadh tart nó
ocras ortha ní bhíodh acu ach aghaidh a thabhairt ar an gcéad thigh a
bhuailfeadh úmpa agus gheóbhdís a ndóthin bídh agus díghe. Dá mbéadh
ortha gabháil tré dhúthaigh namhad bhéadh arm acu, arm éigin ná béadh
ró throm. Nuair a neartuigh cómhacht Bhriain ní bhíodh aon ghádh le
h-arm acu. Bhí fhios ag gach aoinne gur bh’iad teachtairí Bhriain
iad. Níor bheag san. Is amhlaidh a bhíodh gach aoinne ag cabhrughadh
leó i n-inead aon cheataighe dhéanamh dóibh. Do tugtí bia agus deoch
agus onóir agus uraim dóibh mar gheall ar Bhrian, agus ní baoghal go
dtugaidís aon chúis d’ aoinne chun aon ghearáin a chur isteach ortha,
bhí a leithéid sin de smacht ag Brian ortha.

Bhíodh cuid des na h-uaisle b’ aoirde i n-Éirinn sa ghnó san. Thugadh
an gnó eólus dóibh ar an dtír agus ar na daoine, ní b’fhearr ’ná mar a
dh’fhéadfaidís a dh’fhághail ar aon chuma eile. Bhíodh foth-dhuine d’
ríogra Éirean féin sa ghnó. Do thárla, an uair seo ar a bhfuilimíd ag
trácht, go raibh duine de ríogra Éirean sa ghnó. Fé cheilt, ámhthach,
iseadh bhí sé sa ghnó. Donn ab ainim dó, Donn mac Beathach. Ó’n dtaobh
thiar theas de’n Mhúmhain ab eadh é agus mac rígh ab eadh é. Ó bhí
sé deich mbliana d’aois do tugadh fé ndeara go raibh cuisidheacht
uathbhásach aige. Nuair a bhí sé cheithre bliana déag do bheireadh sé
ar na gioraithibh ar thaobh an ghleanna, ag ruith ’n-a ndiaigh agus
’ghá gcasadh mar a dhéanfadh cú. Mar gheall ar an gcuisidheacht san a
bhí aige do tugadh “Caoilte” mar leas-ainim air. Tháinig sé ag triall
ar Bhrian chun go nglacfaí ameasg na ngiollaí turais é. Do glacadh
láithreach é chómh luath agus do chonacthas an ruith uathbhásach a bhí
aige. Ní raibh aon fhear ann a dh’fhéadfadh coimeád i n-aice leis i
n-aon chor i gcúrsa reatha. Nuair a fiafraigheadh a ainim dúbhairt sé
gur Caoilte ab ainim dó. Bhí tuairim acu go léir gur bh’ ainim bréige
an ainim sin dó, ach ba chuma leó. Bhí fhios acu, gan ach feuchaint
air, go raibh fuil uasal ann.

Bhí sé chómh maith sa ghleacaidheacht agus ar na h-armaibh gaisge agus
bhí aoinne d’á lucht cómhnaoíse. Fear breagh córach cumasach ab eadh
é. Má bhí aon locht air b’é seo é. Déarfadh duine go raibh a chosa, ó
chrománaibh go talamh, beagáinín ró fhada agus ró láidir i gcomparáid
le n-a chabhail. Ach bhíodar téagartha thuas agus caol thíos, agus bhí
an dá throigh ana bheag, ana theann, i dtreó go raibh neart mór agus
meághchaint bheag ionta. Bhí an léim aige chómh maith agus bhí an ruith
aige. An falla a bhéadh chómh h-árd leis féin do raghadh sé do léim
thairis gan lámh ná cos a chur ann. Do ruithfeadh sé i n-aice capail
agus do raghadh sé do léim i ndrom an chapail sin agus an capal ar
cos-anáirde.

Ní raibh sé ró fhada i gCeann Cora ameasg na ngiollaí turais nuair a
cuireadh amach an teachtaireacht úd. Cé curfaí siar go h-Uíbh Máine ag
triall ar Thadhg Mhór ua Chealla ach Caoilte.

Chuaidh sé siar agus thug sé a theachtaireacht. Chonaic sé Tadhg
Mór, agus chonaic sé teighlach Thaidhg Mhóir. Agus feuch. Chonaic sé
an rígan óg. Chonaic sé Niamh. Ba bheag ná gur baineadh a mheabhair
shaoghalta dhé glan chómh luath agus chonaic sé í. Chonaic sé áilneacht
agus uaisleacht go minic roimis sin, i mnáibh a dhútha féin, agus i
mnáibh eile i ndúthaíbh eile. Ní fheacaidh sé riamh roimis sin i n-aon
mhnaoi, uasal ná íseal, aon nídh a dh’fhéadfadh sé chur i gcomparáid
leis an solus áilneachta a tháinig os cómhair a shúl chómh luath agus
tháinig Niamh os cómhair a shúl. Chómh luath agus d’fheuch sé uirthi
do leath a dhá shúil air agus ba bheag ná gur leath a bhéal air,
agus níor fhéad sé a shúile bhogadh dhi. D’fheuch sise air, agus má
fheuch ní baoghal ná gur bhog sé dhi láithreach iad. D’ fheuch sé síos
ar an dtalamh, agus do las sé go bun na gcluas nuair a thuig sé an
tuathal a bhí déanta aige. Do labhair sise go breagh neamh-iongantach
neamh-thuairimeach, agus chuir sí raint ceisteana chuige i dtaobh
Bhriain agus i dtaobh na h-oibre a bhí ar siúbhal, agus i dtaobh na
ríghthe agus na n-uasal eile a bhí ag teacht go Ceann Cora. Do labhair
sí chómh cneasta leis agus chómh résúnta gur chuir sí a aigne chun
suaimhnis i dtaobh an tuathail a bhí déanta aige.

Isé chuaidh ódheas go h-Inis Cathaigh ó Uíbh Máine chun an sgéil a
dh’ innsint do Thadhg Óg. Tháinig sé féin agus Tadhg, agus tuille des
na h-uaislibh óga a bhí ar sgoil na mainistreach ó Chúige Conacht,
thánadar abhaile le cois a chéile. Do ghleusadar go léir iad féin i
n-arm ’s i n-éide agus thugadar aghaidh ar Cheann Cora. Chuaidh Niamh
go Ceann Cora i n-aonfheacht le n-a h-athair. Chuaidh a lán eile de
mhnáibh uaisle na h-áite ann, leis, i n-aonfheacht le n-a muintir féin.
Do rith an giolla turais rómpa chun a dh’innsint go rabhdar ag teacht
agus chun áite do cheapadh agus do choimeád dóibh ’n-a bhféadfaidís
longphort a chur suas dóibh féin. Ní baoghal ná go raibh sé ann sar a
dtáinig puínn eile, agus ná gur shocaruigh sé ar áit dheas oireamhnach
do longphort Thaidhg Mhóir uí Chealla. Níor bh’fhada go dtáinig Tadhg
Mór féin agus Niamh agus an teighlach go léir, agus thug daoine fé
ndeara go raibh an giolla turais ana chúramach i dtaobh longphuirt
Thaidhg Mhóir.

Bhí longphort rígh Conacht eile i n-aice na h-áite ’n-a raibh longphort
Thaidhg Móir uí Chealla. Bhí cuid de riogra Conacht a thug fé ndeara
go raibh an giolla turais ana thiúsgalach ag cur gach aon nídh i n’
áit féin i longphort Thaidhg Mhóir uí Chealla, agus bhí raint iongnadh
ortha.

Níor fágadh an giolla turais abhfad ag déanamh an tiúsgail, ámhthach.
Do comáineadh chun siúbhail é ar theachtaireacht eile. Is air a
glaoidhtí i gcómhnuighe nuair a bhíodh gádh le dithineas agus le
cruinneas agus le géarchúis. Chuir duine éigin des na h-uaislibh
leathsgéal éigin uaidh ’ghá rádh ná féadfadh sé teacht. B’éigin do
Chaoilte dul ag triall air agus a thaisbeáint dó gur cheart dó teacht,
go mbéadh sé ag déanamh díobhála dhó féin mura dtagadh sé agus a
thaisbeánt dos na h-uaislibh eile go raibh sé cómh maith le h-aoinne
acu chun dualgais fir do chómhlíonadh.

Nuair a bhí na h-uaisle go léir cruinnighthe bhí mór-shluagh áluinn
uasal acfuinneach ag Brian. Níor mhiste “gasra nár dhóich” a thabhairt
ar an mór-shluagh san, mar a tugtar sa tsean amhrán. Ó thusnuighdar ar
theacht bhí Meargach Gabha agus a raibh de cheártanaibh an tsaoghal
aige ag obair go dian ag déanamh arm agus ag deisiughadh arm. Tháinig
gaibhní i n-aonfheacht leis an muintir a tháinig. Mura mbéadh san níor
bh’fhéidir do Mheargach teacht ar an obair. Na gaibhní a tháinig,
ámhthach, is amhlaidh a luíghdar isteach sa n-obair a bhí ar siúbhal,
i dteannta na ngaibhní a bhí ann rómpa, agus do stiúruigh Meargach
an obair go léir. B’shin mar ba thúisge a bhí an obair go léir
críochnuighthe. Do críochnuigheadh an obair go léir fé dheire agus do
sguireadh na longphuirt agus do ghluais an mhór-shluagh chun bóthair.




CAIBIDIOL XV.

FIR ÉIREAN.


Ba mhór an radharc an mhór-shluagh san. Bhí seacht cathana ann agus bhí
os cionn trí mhíle fear ins gach cath acu san. Bhí gach cath fé n-a
ríogra féin.

Bhí Cian mac Maolmuaidh ann, ó Uíbh Eachach Múmhan, agus Dómhnall mac
Duibh, agus bhí trí mhíle fear acu. Bhí rígh na nDéiseach ann, Mothla
mac Faoláin, agus trí mhíle fear aige. Bhí Loíngseach mac Dúlaing ann,
rígh Uíbh Chonaill Ghabhra, agus trí mhíle fear aige. Bhí Mac Beathach,
rígh Ciarraighe Luachra ann agus trí mhíle fear aige. Bhí Tadhg Mór ua
Cealla ann ó Uíbh Máine agus trí mhíle fear aige. Bhí na ríghthe agus
na h-uaisle ann ó gach aon pháirt de Leath Mhogha, na ríghthe agus na
h-uaisle a bhíodh ag cur cogaidh ar a chéile agus ag marbhughadh a
chéile agus ag dísgiughadh a chéile ar gach aon tsaghas cuma go dtí gur
chuir Brian smacht ortha, agus gur chuir sé fhiachaibh ortha, d’á lom
deirig aimhdheóna, a leas a dhéanamh agus leas a ndaoine do dhéanamh
agus cur le chéile i n-aghaidh namhad iasachta.

Dob’ áluinn an radharc iad, ag gluaiseacht soir óthuaidh fé dhéin na
Teamhrach. Dob’ uasal an radharc iad. Ba chómhachtach an radharc iad.

Thánadar i gcómhngar na Teamhrach. Chuir Brian teachtairí ag triall
ar Mh’lsheachlainn, ’ghá rádh gur bh’ é toil fear Éirean go ndéanfadh
M’lsheachlainn sgaramhaint leis an Árdrígheacht i dtreó go dtabharfaí
do Bhrian í. Gur bh’ é cúis a bhí ag fearaibh Éirean leis sin ’ná a
luighead a bhí déanta ag M’lsheachlainn, i gcaitheamh na h-aimsire a
bhí sé i n’ Árdrígh, chun na Lochlanach a dhíbirt a’ h-Éirinn agus chun
cómhacht na h-Éirean do chur le chéile ’n-a gcoinnibh. Go raibh Brian
tar éis cómhacht na Lochlanach do chur ar neamhnídh i Leath Mhogha. Dá
mbéadh sé i n’ Árdrígh ar Éirinn an fhaid a bhí sé ’n-a rígh ar Leath
Mhogha go mbéadh cómhacht na Lochlanach curtha ar neamhnídh aige ar
fuaid na h-Éirean go léir. D’á luathacht a tabharfaí Árdrígheacht na
h-Éirean dó anois gur bh’eadh ba luatha a bhéadh cómhacht na Lochlanach
ar neamhnídh. D’á bhrígh sin nár bh’ fholáir do Mh’lsheachlainn
sgaramhaint leis an Árdrígheacht i dtreó go dtabharfaí do Bhrian í.
Dá mba rud é ná toileóch’ M’lsheachlainn chuige sin nár bh’fholáir d’
fhearaibh Éirean a iaraidh ar Bhrian an Árdrígheacht a thógaint do
thoradh catha.

Thug M’lsheachlainn freagra ar na teachtairíbh.

“Is liom-sa an Árdrígheacht,” ar seisean, “agus coimeádfad í. Ní’lim
ollamh anois láithreach chun catha agus cruadh-chómhraic a dhéanamh
chun í choimeád. Tháinig Brian anso agus mór-shluagh aige. Thóg sé a
aimsir féin chun é féin d’ ollamhughadh agus do chur i dtreó. Tugtar
dómh-sa mí ó’n lá indiu chun mo nirt do chruinniughadh. Má fhéadaim mo
neart do chruinniughadh tabharfad cath do Bhrian agus d’á mhór-shluagh.
Má theipean orm an neart a dh’oirfeadh dom do chruinniughadh tabharfad
an Árdrígheacht do Bhrian. Má toilighean Brian chuige sin iartar air
fanamhaint i dTeamhair agus a shlóighte do chosg ar chreachadh ná ar
argain a dhéanamh ar an dtír mór-thímpal.”

Thoiligh Brian agus d’órduigh sé na slóighte do chosg ar aon díobháil a
dhéanamh do’n chómharsanacht.

Chuir M’lsheachlainn a theachtairí ag triall ar ríghthibh agus ar
uaislibh Leath Chuinn ’ghá iaraidh ortha teacht agus Árdrígh Éirean do
chosaint i gcoinnibh Bhriain. Thugadar go léir caint bhreagh bhog réidh
dos na teachtairíbh, ach níor ghealladar aon chongnamh a thabhairt.
Dúbhairt cuid acu nár mhór dóibh aimsir a thógaint chun an sgéil a
bhreithniughadh. Dúbhairt cuid acu go gcaithfí a leathsgéal a ghabháil
mar ná raibh ar a gcumas teacht an uair sin le h-aon chongnamh. Dá
nglaoidhtí bliain roimis sin ortha, nó i gceann bliana ’n-a dhiaigh
san, go mb’ fhéidir go bhféadfaidís rud éigin fóghanta dhéanamh. Ach an
uair sin; dá mbéadh fhios ag M’lsheachlainn féin conus a bhí an sgéal
acu ná cuimhneóch’ sé ar a iaraidh ortha teacht ag triall air.

Nuair a h-iaradh ar Aodh ua Néill teacht dúbhairt sé, go tur, nuair a
bhíodh Teamhair agus Árdrígheacht Éirean agá thaobh féin de shliocht
Néill go ndéinidís Teamhair agus Árdrígheacht Éirean do chosaint
ar namhdaibh iasachta agus ar Leath Mhogha Nuadhat. Dá mbéadh an
Árdrígheacht acu anois go ndéanfaidís an chosaint chéadna. B’é sin le
rádh, mura raibh M’lsheachlainn ábalta ar an Árdrígheacht do chosaint
nár bh’fhearra dhó rud a dhéanfadh sé ’ná í thabhairt do’n fhear a
chosnoch’ í; nó í thabhairt do Bhrian.

Nuair a fuair M’lsheachlainn nár bh’ aon mhaith dhó bheith ag brath ar
chongnamh ó-s na ríghthibh thuaidh isé rud a dhein sé ’ná dírim beag
marcach a thabhairt leis agus teacht chun cainte le Brian. Do ghlac
Brian é le h-uraim agus le mórchroídhe. D’inis sé do Bhrian conus a bhí
caillte air ag ríghthibh leath Chuinn agus an easonóir a bhí tabhartha
ag Ua Néill dó.

“Ní foláir dom géilleadh dhuit, a Bhriain,” ar seisean, “nuair ná fuil
ar mo chumas cur ad’ choinnibh.”

Do stad Brian agus dhein sé a mhachtnamh.

“A Árdrígh,” ar seisean, “ní h-alaidh dhómh-sa aon éagcóir a dhéanamh
ort. Má’s toil le fearaibh Éirean an Árdrígheacht so thabhairt dómh-sa
isé a gceart í thabhairt dom. Má ’sé a dtoil í choimeád agat-sa isé a
gceart í choimeád agat. B’fhéidir ná fuil fios aigne fear Éirean fós
agat-sa ná agam-sa sa sgéal. I dtreó nách féidir choídhche a rádh gur
dhéineas éagcóir ort socaruighmís mar seo é. Bíodh bliain agat chun do
nirt a chruinniughadh agus chun tu féin a chur i dtreó. Ansan, má bhíon
tú ábalta air, cosain tú féin orm.”

Bhí iongnadh a chroídhe ar Mh’lsheachlainn nuair airigh sé an chaint
sin.

“Tá go maith, a rígh,” ar seisean. “Is fial an socarughadh é!” ar
seisean. “Mura mbéad-sa ábalta an uair sin ar mé féin a chosaint ort-sa
tabharfad an Árdrígheacht duit gan chosnamh, agus tabharfad geill anois
duit go seasóchad an socarughadh san.”

“Ní iarfad-sa aon gheall ort,” arsa Brian, “ach do bhriathar rígh.”

Ansan do bhronn Brian dhá chéad agus dachad capal, des na capailibh ab
fhearr a bhí aige, ar Mh’lsheachlainn, agus thug sé seóid éigin uasal
do gach fear des na fearaibh a bhí i n’ fhochair, agus do sgaradar,
agus tháinig Brian agus a mhór-shluagh abhaile go Ceann Cora.

Tá adhbhar machtnaimh sa méid sin gnótha agus is fiú an gnó machtnamh
a dhéanamh air. Bhí mór-shluagh ag Brian. Ní raibh aon neart slógh
ag M’lsheachlainn. Cad ’n-a thaobh nár dhéin Brian prísúnach de
Mh’lsheachlainn láithreach bonn, agus an Árdrígheacht do thógaint
chuige féin? Cad a déanfaí thall i Sasana aon lá le h-ocht gcéad blian
dá mba thall i Sasana bhéadh an t-imreas ar siúbhal? Cad a dhein an
ceathramhadh Hamhrí, an fear ar a dtugtí Bolingbroke, nuair a bhain sé
rígheacht Shasana de’n tarna Risteárd? Dhein sé prísúnach láithreach
de’n tarna Risteárd agus ansan níor bh’ fhada gur mhairbh sé é. Ní
fhéadfadh sé a thuisgint i n’ aigne go raibh sé féin ó bhaoghal ná
go raibh greim ceart ar an rígheacht aige go dtí go raibh Risteárd
curtha chun baís aige. Feuch ar an dtrímhadh Risteárd, thall i Sasana.
Chun teacht ar rígheacht Shasana agus chun na rígheachta choimeád dó
féin do mhairbh sé a ghaolta go léir díreach mar a mharbhóch’ búistéir
muca! Feuch siar ortha go léir, ó’n lá a tháinig Uilliam agus a shluagh
Nórmánach isteach, go dtí gur bhain na daoine an chómhacht as a
lámhaibh ar fad nách mór, agus nár fágadh acu ach ainim na cómhachta.
Cad a bhí acu ’á dhéanamh i gcaitheamh na h-aimsire go léir ach ag sádh
a chéile agus ag tachtadh a chéile ag baint na rígheachta d’á chéile!

Cad ’déarfadh duine acu súd dá n-airigheadh sé an chaint úd a thárla an
lá úd, idir Bhrian agus M’lsheachlainn? “Ní’lim ollamh anois chun catha
thabhairt duit, a Bhriain,” arsa M’lsheachlainn. “Tabhair mí dhom chun
mo nirt do chruinniughadh agus ansan tabharfaidh mé cath dhuit chun na
h-Árdrígheachta do chosaint ort.”

Cad ’déarfadh Bolingbroke dá n-abradh an tarna Risteárd an chaint sin
leis? “Ní’lim ollamh anois, a Bholingbroke, chun catha thabhairt duit.
Tá mo neart sgaipithe uaim. Ní’lim ach tagaithe a leith ó Éirinn mar
a rabhas a d’iaraidh smacht a chur ar mhuintir na h-Éirean. Tabhair
mí dhom chun mo nirt do chruinniughadh. Ansan tabharfaidh mé cath
dhuit chun mo rígheachta do chosaint ort.”--Cad é an sgeartadh gáire
a dhéanfadh Bolingbroke d’á n-airigheadh sé caint de’n tsórd san ó
Risteárd! Ba dhóich liom ámhthach, go ndéanfadh Risteárd féin sgeartadh
gáire ba mhó ’ná é dá n-airigheadh sé an chaint eile úd ó Bholingbroke:
“Ní h-eadh, a Risteáird, ach tabharfaidh mé bliain duit chun do nirt a
chruinniughadh!”

Ach siní díreach an saghas cainte do thárla idir Bhrian agus
M’lsheachlainn i dtaobh Árdrígheachta na h-Éirean, agus níor chuir an
chaint iongnadh ar aoinne de’n bheirt, ná ar aoinne de ríghthibh ná
d’uaislibh na h-Éirean a bhí ag éisteacht léis an gcaint.

Níor thárla an chaint sin ná aon chaint d’á sórd, idir Bholingbroke
agus Risteárd. Murar thárla do thárla gur thóg Bolingbroke chuige
rígheacht Shasana, agus gur chuir sé Risteárd chun báis le h-eagla gó
mb’ fhéidir gó dtiocfadh le Risteárd a neart do chruinniughadh agus an
rígheacht a bhaint dé airís.

Do thárla an chaint idir Bhrian agus M’lsheachlainn. Má thárla do
thárla gur tugadh an mí do M’lsheachlainn. Níor fhéad sé aon neart do
chruinniughadh i gcaitheamh an mhí. Ansan do tugadh an bhliain dó. Níor
fhéad sé aon neart do chruinniughadh i gcaitheamh na bliana ach chómh
beag agus d’ fhéad sé é chruinniughadh i gcaitheamh an mhí.

Ansan do tugadh an Árdrígheacht do Bhrian----agus níor chuir Brian
M’lsheachlainn chun báis. Níor chuir, ach má seadh do deineadh rígh
cúige de Mh’lsheachlainn, agus bhí sé chómh maith chómh dílis de
rígh cúige le h-aon rígh eile cúige d’á raibh i n-Éirinn. Bhí an
Árdrígheacht ag Brian agus níor mhairbh sé aoinne chun í fhághail ná
chun í choimeád.

Míle blian sar ar thárla an méid sin cainte agus an méid sin gnótha
idir Bhrian agus M’lsheachlainn do thárla caint de’n tsaghas chéadna
agus gnó de’n tsaghas chéadna idir dhá rígh eile a bhí i n-Éirinn
an uair sin. B’iad dhá rígh iad san ’ná Conchubhar mac Neasa agus
Feargus mac Róig. Bhí Feargus mac Róig ’n-a rígh ar Chúig’ Uladh. Do
chuir Conchubhar mac Neasa Feargus as an rígheacht, agus dhein sé rígh
ar Chúig’ Uladh dhé féin. Ansan feuch cad a thuit amach. Ar chuir
Conchubhar Feargus chun báis le n-eagla go n-eireóch’ sé ’n-a choinnibh
agus go gcuirfeadh sé as an rígheacht airís é? Níor chuir. A mhalairt
sin ar fad iseadh do thuit amach. D’ fhan Conchubhar suidhte go
daingean sa rígheacht agus bhí caradas dlúth idir é agus Feargus, agus
ní raibh aon chómhairleach aige ba ghiora dh’á chroídhe ’ná Feargus,
ná ba dhílse dhó ’ná Feargus, go dtí gur dhein sé féin an feall mór ar
chlainn Uisnigh.

Cad ’n-a thaobh gur fhéad an dá nídh sin tuitim amach ar an aon chuma
amháin sin i n-Éirinn fad ó agus an míle blian san eatartha? Ní’l ach
aon fhreagra amháin le tabhairt ar an gceist sin. Sidé an freagra.
Bhí i n-Éirinn, i gcaitheamh an mhíle blian san, cómhacht éigin a bhí
níba threise ’ná na ríghthe. Chuir an chómhacht san fhiachaibh ar
Fheargus luighe isteach i ngnó na rígheachta fé smacht Chonchubhair,
agus chuir sí fhiachaibh ar Chonchubhar gan aon éagcóir a dhéanamh ar
Fheargus. Chuir an chómhacht san fhiachaibh ar an mbeirt ceart a chéile
dh’ admháil agus beart a dhéanamh do réir chirt a chéile. Thug san
deimhne do Chonchubhar nár bhaoghal dó Feargus, agus thug san deimhne
d’ Fheargus nár bhaoghal dó Conchubhar. Ó n-ár n-aithne ar Chonchubhar
is deimhin dúinn, mura mbéadh a fhios a bheith aige nár bhaoghal dó
Feargus, agus mura mbéadh nár bh’fhéidir dó gabháil i gcoinnibh na
cómhachta a thug an deimhne sin dó, go gcuirfeadh sé Feargus chun báis
tapaidh go leór.

Cad í an chómhacht í sin a chuir an smacht uathbhásach san ar an dá
rígh sin an uair sin, i n-Éirinn, agus do chuir an smacht céadna ar
an dá rígh eile, ar Bhrian agus ar Mh’lsheachlainn, míle blian ’n-a
dhiaigh san? Ainimnighthear an chómhacht san go minic i seanachus na
h-Éirean. “Firu Éirean” a tugtar ar an gcómhacht san i seanachus na
h-Éirean. “Aigne na ndaoine,” nó “an aigne phoibilidhe” a tugtar i
mBéarla anois ar an gcómhacht san.

Nuair a bhíon ag an bpoibilídheacht eólus agus tuisgint agus éirim
aigne, agus nósa láidire daingeana, cúmtha as an eólus san agus as
an dtuisgint sin agus as an éirim aigne sin le taithíghe agus le
h-imtheacht aimsire, ní bhíon sé ar chumas aon duine, dá mbéadh sé
’n-a rígh seacht n-uaire, gabháil i gcoinnibh aigne agus toile na
poibilidheachta san, go mór mór, ins na neithibh ar a mbíon aigne na
poibilidheachta socair. D’á mhéid iad an t-eólus agus an tuisgint agus
an éirim aigne, sa phoibilidheacht, iseadh is treise agus iseadh is
uaisle an chómhacht, agus iseadh is iomláine a theidhean an chómhacht i
bhfeidhm.

Bhí an chómhacht san i bhfeidhm i n-Éirinn i n-aimsir Chonchubhair
mhic Neasa. Bhí sí i bhfeidhm i n-Éirinn i n-aimsir Bhriain agus
Mh’lsheachlainn. Do chothuigh na ríghthe féin an chómhacht san i
n-Éirinn mar bhí fhios acu gur bh’ é a mbuac í chothughadh agus í
choimeád neartmhar. Bhí fhios acu, bíodh nár bh’fholáir dóibh bheith
úmhal di i neithibh áirighthe, ná raibh nídh ar bith ab fhearr ’ná í
chun a n-ughdaráis féin do chur i bhfeidhm, ar gach aon tsaghas cuma
’n-ar bh’ é a leas a n-ughdarás do dhul i bhfeidhm.

Taisbeánan an méid sin go léir go raibh i n-Éirinn fadó, ó aimsir
Chonchubhair mhic Neasa go dtí aimsir Bhriain, uaisleacht phoibilidhe,
agus úmhluigheacht phoibilidhe do dhlighthibh agus do nósaibh maithe
uaisle, nách ró fhuiriste a leithéid a dh’fheisgint anois i n-aon
treabhchas daoine d’á bhfuil suas.

Ná ropairí Gallda so a mheasfadh a chur ’n-a luighe ar dhaoinibh anois
ná raibh i n-Éirinn fadó ach daoine fiaine, deinidís machtnamh ar an
méid sin. Agus an chuid d’ár ndaoine féin nár chuid ba lúgha ’ná a
fhonn a bhéadh ortha géilleadh d’ éitheach na ropairí sin, deinidís
machtnamh ar an méid sin.




CAIBIDIOL XVI.

FEAR NA gCOS.


An fhaid a bhí an mhór-shluagh ag dul ó Cheann Cora soir óthuaidh
go Teamhair, bhí Meargach agus na gaibhní ab fhearr a bhí aige i
bhfochair an tslóigh. Bhí seacht cinn de cheártanaibh aige agus iad
ar rothanaibh agus na gaibhní ag obair ionta. Ceárta acu ag gabháil
le gach cath des na seacht cathanaibh. Tháinig gaibhní ó’n mbaile
le cuid des na cathanaibh, ach nuair a tháinig na cathana go léir i
bhfochair a chéile do cuireadh na gaibhní go léir fé smacht Mheargaigh.
Bhí siúinéirí, leis, ann chun pé obair adhmaid a bhéadh riachtanach
do dhéanamh. Agus bhí mná uaisle ann, mná agus deirbhshéracha agus
ingheana na ríghthe agus na dtaoiseach a bhí ar na cathanaibh. Bhí ana
thuisgint ag na mnáibh uaisle sin ins gach nídh a bhain le h-aireachas
a thabhairt do dhaoine gunta, agus thugadar leó ó’n mbaile na córacha
a bhí riachtanach dóibh chun na h-oibre sin. Thug gach bean uasal
díobh léi, leis, raint ban eile mar sheirbhíseacha agus bhí na mná
go léir, idir sheirbhíseacha agus mná uaisle, ana thuisgionach sa
ghnó a bhí le déanamh acu. Measaim, nuair a bhíodh cath ar siúbhal,
gur bh’fhearr an t-aireachas a thugadh na mná san an uair sin dos na
fearaibh gunta ’ná mar a tugtar anois dóibh nuair a bhíon cath ar
siúbhal. Is dóich le liaghaibh agus le dochtúiribh na h-aimsire seo
gur mó agus gur fearr go mór an t-eólus atá acu féin ’ná mar a bhí ag
aoinne sa tsean aimsir. Tá dearmhad mór ortha. Imtheóchaidh garsún
anois agus foghlumóchaidh sé raint bheag Laidne. Ansan imtheóchaidh
sé isteach i gcoláiste éigin. Tabharfaidh sé formhór na h-aimsire sa
choláiste sin ag imirt chártaí agus ag cuideachtanas agus ag ól.
Déanfaidh sé iaracht ar cheisteanaibh áirighthe do thógaint agus ar iad
do fhreagairt. Ansan tiocfaidh sé chúghainn amach agus é n-a dhochtúir!
Ansan beidh ár n-anam i láimh an dochtúra san! Bhí níos mó eóluis ag
cuid de mhnáibh na sean aimsire ’ná mar atá ag formhór na ndochtúirí
seo anois againn. Eolus as leabhraibh atá acu so. Eolus as an obair a
bhí acu súd. Do fuaradh an t-eólus as an obair. Choimeád na mná é agus
thugadar d’á n-ingheanaibh é, agus bhí an obair agus an taithighe ’ghá
chur i méid agus i gcruinneas ó shliocht go sliocht. I n-éaghmuis an
eóluis a bheith ag na mnáibh bhí deimhne eile ag fearaibh gunta ins na
seana chogaíbh úd ar aireachas maith a dh’fhághail. Na mná a bhíodh ag
tabhairt an aireachais dóibh b’ iad a ngaolta féin iad, a mná pósta nó
a ndeirbhshéracha.

Bhíodh na giollaí turais go líonmhar i gcómhnuíghe i n-armáil Bhriain.
Bhídís ag gluaiseacht ar an uile shaghas teachtaireachta ó Bhrian
chun na mbuidhean eile de’n tsluagh nó chun na n-uasal a bhíodh sa
chómharsanacht. Bhídís roimis an sluagh amach ag réidhteach na mbóithre
nó ag déanamh an eóluis, ’ghá dhéanamh amach ciacu bóthar ab fhearr nó
ba réidhe nó ba chómhngaraíghe. Mar sin ní bhídís choídhche daingean i
n-aon áit amháin de’n tsluagh. Bheireadh a ngnó sa tímpal iad i dtreó
go mbídís tamal ins gach aon bhuidhin.

Níor bh’ fhada gur tugadh fé ndeara go mbíodh Caoilte i mbuidhin
Thaidhg Mhóir uí Chealla níba mhinicíghe go mór ’ná mar a bhíodh sé
i n-aon bhuidhin eile, pé cúis a bhí aige leis. Bhíodh daoine ’ghá
fhiafraíghe d’á chéile cad iad na teachtaireachtaí móra a bhíodh ag
Brian le cur, chómh minic sin, ag triall ar Thadhg Mhór ua Chealla
seachas aon rígh eile d’á raibh ar an sluagh. Ansan do tugtí mar
fhreagra ar fhiafraighe de’n tsórd san: “Nách ’mó gnó a bhéadh ag
giolla turais i mbuidhin Thaidhg Mhóir uí Chealla i n-éaghmais aon
teachtaireacht a thabhairt ó’n rígh?”

Ansan déarfadh duine eile: “Bíon daoine nách giollaí turais ag teacht
chun buidhne Thaidhg Mhóir uí Chealla.”

“Bíon go díreach,” a déarfadh duine eile, “agus ní ró mhór an fháilte a
bhíon ag uaislibh buidhne Thaidhg rómpa.”

“Cad é an chúis ná béadh fáilte ag uaislibh buidhne Thaidhg rómpa,
airiú?” adéarfadh áilteóir a bhéadh ’ghá leigint air nár thuig sé an
sgéal.

“Oidhe, nách neamh-thuisgionach an duine thu!” a déarfadh duine eile.
“Ná fuil fhios agat go maith conus mar atá an sgéal ag uaislibh
óga Conacht i dtaobh inghíne Thaidhg? Go bhfuil gach aoinne acu ag
cailleamhaint a mheabhrach a d’iaraidh go bhfaghadh sé féin í le
pósadh. Táid siad i rachtaibh an anama bhaint as a chéile mar gheall
uirthi, ach nuair a thagan aon fhear iasachta isteach sa bhuidhin bíd
siad go léir i n-aonfheacht i rachtaibh an anama bhaint as san.”

“Agus ar ndó’ tá fhiós ag an saoghal,” adéarfadh duine eile as a
mhachtnamh, “nách í Niamh atá ag tarang Chaoilte chun buidhne Thaidhg
Mhóir.”

“Dar fiadh,” a déarfadh duine eile, “ach má thuigid uaisle óga Conacht
agus na h-uaisle óga eile gur mar gheall ar Niamh atá Caoilte ag dul
chómh minic chun na buidhne sin beidh an sgéal go h-olc aige sar a
gcuirfidh sé puínn eile aimsire dhé.”

“Tá an sgéal go h-áiféiseach acu go léir,” a déarfadh duine eile. “Ní’l
blúire binne ag Niamh ar aoinne acu, amuich ná i mbaile. Is measa léi a
h-athair ’ná aon fhear beó, uasal ná íseal.”

Sin mar a bhídís ag caint agus ag cur thré chéile. An fhaid a bhí an
mhór-shluagh ag gabháil óthuaidh ó Cheann Cora go Teamhair ní ró mhór
an suim a curtí sa chaint. Bhí tuairim ag na fearaibh go mb’ fhéidir
go raibh obair throm rómpa, cathana fuilteacha b’fhéidir. Nuair a bhí
an chuaird tabhartha agus an tsíthcháin déanta agus an mhór-shluagh
ag filleadh go Ceann Cora bhí aigne gach aoinne saor ó bhuaireamh
agus bhí gach aoinne níba thugtha do shult ’ná do ghruaim. Do thuig
na ríghthe agus na taoisigh, ó bhí san mar sin, gur cheart spórt agus
caitheamh aimsire chur ar bun, i dtreó, nuair a stadfaí i gcóir na
h-oídhche i gcómhnuighe, go mbéadh rud éigin chun daoine choimeád
go suairc agus go sultmhar. Do cuireadh a lán neithe ar siúbhal. An
ghleacaidheacht úd a bhíodh i gCeann Cora do cuireadh ar siúbhal
raint di. Bhíodh rith agus léimreach agus iomrasgáil ar siúbhal, agus
caitheamh cloch araige, agus a lán cleasaidheachta a thaisbeánfadh
neart agus fuinneamh. Bhíodh uasal agus íseal measgaithe ar a chéile
sa ghleacaidheacht. Uaireanta bhíodh buadh ag an uasal agus uaireanta
bhíodh buadh ag an íseal.

Bhí ógánach uasal ar teighlach Thaidhg Mhóir uí Chealla agus Conn
ab ainim dó. Thug sé fé ndeara Caoilte ag teacht chómh minic chun
teighlaigh Thaidhg Mhóir. Níor thaithn san leis. Ní leigfeadh sé air,
ámhthach, gur bh’ aon éad a bhí air. Is amhlaidh a bheidhfí ag magadh
faoí dá leigeadh. Níor fhág san é gan a thaisbeáint nár thaithn an
giolla turais leis. Thug sé leasainim air, “Cosa Buídhe Árda.”

“Feuch,” adeireadh sé, “tá Cosa Buídhe Árda chúghainn.” Thugadh sé
“Caoilte Cosach,” leis, air, agus “Fear na gCos.”

Mac ab eadh an Conn san do Mhaolruanaidh na Paidre, rígh Ua bhFiachrach
Áidhne, agus ógánach ana chródha ab eadh é. Bhí sé go maith ar an
uile shaghas gnímh, ach bhí sé thar bár i ngníomh reatha nó i ngníomh
iomrasgála.




CAIBIDIOL XVII.

“BÍODH CIALL AGAT.”


Do cuireadh rásana ar bun. Na giollaí turais isiad ba mhó a chuaidh ag
ruith na rás. Cheap Conn go mbainfeadh sé cuid de’n mhóráil d’ “Fhear
na gCos,” dar leis. Chuaidh sé isteach ar na rásanaibh. Níor chuaidh
Caoilte isteach ortha i dtusach. D’ fhág sé ag na giollaíbh eile iad.
Níor dhein Conn a dhícheal i dtusach. Do leig sé bár le duine des na
giollaíbh. Ar ball do deineadh tathant ar Chaoilte dul isteach. Do
chuaidh. Do rith Conn i dtreó gur choimeád sé suas le Caoilte, le “Fear
na gCos,” dar leis. Níor bh’fhada gur fhág an bheirt na giollaí lastiar
díobh ar fad. Do ghéaruigh Conn. Má ghéaruigh do choimeád Caoilte
suas leis. Do ghéaruigh sé tuille. Má ghéaruigh do choimeád Caoilte
suas leis. Do ghéaruigh sé go dtí ná raibh ann géarughadh a thuille.
Choimeád Caoilte suas leis. Ansan d’fháisg Caoilte chun an reatha agus
do ghluais sé amach ó Chonn i dtreó gur dhóich leis na daoine ná raibh
Conn ag ruith i n-aon chor! Do stad Conn. D’eirigh an liú ó n-a raibh
ag feuchaint ortha i dtreó gur chrith an talamh fé chosaibh na ndaoine
go léir. Ní de Chaoilte a baineadh an mhóráil ach de Chonn, agus do
baineadh an mhóráil i gceart dé.

“Seadh!” adeireadh na h-uaisle eile leis agus iad ag gáirí, “siné ‘Fear
na gCos’ agat! Siniad na cosa buídhe árda agat! Má táid siad fada tá
fuinneamh ionta. Is uathbhásach an ruith atá aige. Ní fheaca a leithéid
de chuisidheacht i gcosaibh duine riamh.”

Do críochnuigheadh an spórt. Bhí Conn agus na h-uaisle eile a bhain
le teighlach Thaidhg Móir uí Chealla ag caint agus ag trácht ar an
ngníomh uathbhásach reatha a dhein Caoilte. Cé chífí ag teacht fé n-a
ndéin ach Caoilte féin. Do bheannuigh sé dhóibh. Bheannuighdar dó.
Dheineadar raint cainte. Níor labhair Conn sa chaint. Bhí sé gruama,
dothíghsach go maith. Fé dheire do labhair sé as a mhachtnamh féin,
agus ní ró chneasda an focal a dúbhairt sé.

“Má tá teachtaireacht agat ó Bhrian, a ghiolla,” ar seisean, “b’
fhearra dhuit imtheacht agus an teachtaireacht a thabhairt. Ní maith an
teachtaire teachtaire ríghin.”

“Ní’l aon teachtaireacht agam ó Bhrian, a rígh,” arsa Caoilte.

“Ó, an eadh?” arsa Conn. “Níor mheasas go bhféadfadh aon ghnó eile thu
thabhairt anso ach teachtaireacht éigin a bheith agat ’á thabhairt ó
Bhrian ag triall ar Thadhg Mhór ua Chealla.”

“Tá faobhar ar do ghuth, a rígh,” arsa Caoilte. “Ní’l aon ghádh leis
an bhfaobhar. Má bhuadhas ort ba chóir go bhféadfá é dh’ fhulang mar a
dhéanfadh fear. Ní dócha gur b’ amhlaidh a mheasfá dhom gan mo dhícheal
a dhéanamh.”

“Ní tu buachtaint orm sa ruith atá ag déanamh aon bhuartha dhom, a
ghiolla,” arsa Conn. “Ní raibh aon cheart agam dul sa ruith i n-aon
chor. Ní ró mhaith a dheineas é agus mé féin a chur i gcomparáid le
giolla turais.”

B’ fhuiriste aithint air go raibh árd fhearg air. Bhí an chaint ’ghá
thachtadh ba dhóich leat. Chaitheadh sé stad idir gach aon dó nó trí
fhocalaibh le tocht feirge.

“Tá fearg ort, a rígh,” arsa Caoilte. “Ní fheicim cad fhéadfadh an
fhearg a chur ort ach mise do bhuachtaint ort sa ruith. Ní bhuadhfainn
ort mura mbéadh tu theacht am’ choinnibh sa ruith. B’fhéidir nár bh’
fhearra dhúinn rud a dhéanfaimís ’ná sinn féin a thriail i ngníomh
éigin eile. B’fhéidir dá dtrialaimís sinn féin i ngníomh éigin eile go
bhfaghfá an lámh uachtair orm agus ansan go n-imtheóch’ an fhearg díot.”

Níor fhéad na h-uaisle eile gan sgeartadh gáire dhéanamh, do labhair
Caoilte chómh réidh sin agus an fhearg chómh fíochmhar san ar an bhfear
eile.

“Dá mba mhac rígh thu,” arsa Conn, “níor mhiste dhuit labhairt ar an
gcuma san. Agus dá mba mhac rígh thu níor mhiste dhuit, b’fhéidir,
bheith ag teacht anso ar an ngnó a thugan ann tu. Ach giolla turais!”

Níor thug Caoilte freagra ar an gcaint sin. D’iompuigh dath bán ar a
ghnúis. D’fheuch sé n-a thímpal ar na h-uaislibh eile. Bhí Niamh agus a
h-athair ag éisteacht leis an gcaint. Ní fheidir sé cad ba mhaith dhó
a rádh ná cad ba mhaith dhó a dhéanamh. Bhuail Niamh chúcha anall go
breagh réidh. Bhíodar go léir ag úmhlúghadh dhi láithreach.

“A Chuinn,” ar sise le Conn, “tá gnó éigin ag Brian díot-sa. Oirean
dómh-sa leis dul chun cainte leis. Fan liom ansan tamal beag agus
beidh mé i n-aonfheacht leat ag dul ag triall air. Tar-sa a leith anso
go fóil, a ghiolla,” ar sise le Caoilte. “Tá teachtaireacht agam le
tabhairt duit.”

Nuair a bhí sí féin agus Caoilte a’ raon na gcluas do labhair sí.

“A Chaoilte,” ar sise, “tabhair aire agus ná leig ort go gcuirfidh an
nídh atá agam le rádh leat aon iongnadh ort. Táid na h-uaisle sin go
léir ag faire orainn. Tá fhios agam-sa cad a thugan anso thu. Agus tá
fhios ag Conn cad a thugan anso thu. An nídh céadna a thugan anso é
féin, agus tuille acu. Mheasas go dtiocfadh liom a chur ’n-a luíghe ar
a n-aigne, gan a bheith orm labhairt, gur gnó gan éifeacht an gnó atá
’ghá dtabhairt anso. Táim-se ceapaithe, a Chaoilte, ar mo shaoghal do
chaitheamh ag tabhairt aire dom’ athair an fhaid is toil le Dia é féin
agus mise dh’ fhágaint ar an saoghal. Má’s ar m’ athair is túisge a
ghlaodhfaidh Dia, fanfad singil ar an saoghal so go leanad é.--Imthigh
anois, a Chaoilte, agus bíodh mo bheannacht agat, agus má’s maith leat
pósadh cuimhnigh ar mhnaoi éigin eile. Imthigh leat láithreach, i dtreó
go measfar gur ad’ chur ar theachtaireacht atáim.”

D’imthigh Caoilte.

D’fhill Niamh ag triall ar na h-uaislibh a bhí ag feitheamh léi.

“Téanam, a Chuinn,” ar sise le Conn. Thugadar aghaidh ar phubal Bhriain.

Mac drithár céile do Bhrian ab eadh Conn. Drifiúr do Mhaolruanaidh
na Paidre, do rígh Ua bhFiachrach Áidhne, ab eadh an chéad bhean a
bhí pósta ag Brian. B’í sin máthair Mhurchadh, agus ba léi tuille de
chlainn Bhriain, leis.

Nuair a thánadar chun cábáin Bhriain chonacadar Murchadh agus beirt nó
tríur d’ uaislibh Dál gCais ’n-a seasamh lasmuich de’n chábán.

“D’ oirfeadh dúinn labhairt leis an rígh, a Mhurchadh,” arsa Niamh.

“Anois díreach a thánamair uaidh, a rígan,” arsa Murchadh. “Dé
bheata-sa, a Chuinn,” ar seisean. “Raghad isteach, a rígan,” ar seisean
le Niamh, “agus neósfad dó thu bheith anso. Ní’l aoinne i n’ fhochair
istigh ach Maolshuathain, an sagart.”

B’é Maolshuathain anamchara Bhriain. Anamchara a tugtí an uair sin ar
oide faoisdine.

Chuaidh Murchadh isteach. Níor bh’fhada gur fhill sé amach.

“Téanam, a rígan,” ar seisean le Niamh.

Chuaidh Niamh isteach agus do fágadh Conn amuich. D’úmhluigh sí do
Bhrian mar ba cheart, agus d’úmhluigh sí do Mhaolshuathain. Ansan do
labhair sí.

“Thánag ag triall ort, a rígh,” ar sise le Brian, “chun go n-iarfainn
ort congnamh a thabhairt dom feuchaint a’ bhféadfainn a chur fhiachaibh
ar chuid d’ ár n-uaislibh óga bheith síthchánta le n-a chéile.”

“Ba chóir, a ’nghean ó,” arsa Brian, “nár bheag dóibh na Lochlanaigh
a bheith le troid acu agus gan bheith ag troid eatartha féin. Cad é an
congnamh is dóich leat a dh’fhéadfainn a thabhairt duit, a Niamh?”

“Ní ró fhuiriste dhóm ainim a chur ar an gcongnamh, a rígh,” arsa
Niamh, “ach táim ’ghá thabhairt fé ndeara go bhfhuil cuid acu go
fíochmhar agus go feargach le n-a chéile, agus measaim gur mise fé
ndeár é.”

“Ó, tuigim,” arsa Brian. “Éad atá ortha. Measan gach fear acu gur aige
féin is ceart tu bheith mar mhnaoi, agus tá sé i rachtaibh an anama
bhaint as aon fhear eile a dhéanfadh oiread agus feuchaint ort.”

“Cúis gháire chúgainn, a rígh,” arsa Niamh, agus go gháir sí féin, “is
cruinn díreach a bhuailis do mhéar air!”

“Ba dhóich liom, a Niamh,” arsa Brian, “ná fuil aoinne chun an
sgéil sin do shocarughadh ach tusa féin, agus d’á luighead baint a
bheidh agam-sa ná ag aoinne eile leis an sgéal gur b’ eadh is fearr
a dhéanfair é shocarughadh. Inis dóibh lom díreach cé ’cu dhíobh a
phósfair. Gabhaim-se orm go gcuirfidh san deire leis an imreasán.”

“Do chuirfeadh gan amhras, a rígh, san deire leis an imreasán,” ar
sise, “ach ní féidir dom san a dh’innsint dóibh, mar ní phósfad aoinne
acu. Tá m’ aigne socair, a rígh,” ar sise, “ar gan pósadh choídhche.”

Do stad sí. Níor labhair aoinne ar feadh tamail. Ansan do labhair Brian.

“Déanfad-sa aon nídh is maith leath, a ríghan,” ar seisean.

“Tá duine acu anso amuich, a rígh,” ar sise, “agus dá mb’ áil leat
glaodhach isteach air agus a rádh leis ciall a bheith aige. Gaol duit
féin iseadh é. Mac do rígh Ua bhFiachrach Áidhne iseadh é. Do labhair
sé go h-ana fheargach o chiainibh le duine eile.”

Do glaodhadh isteach ar Chonn. Nuair a tháinig sé isteach do labhair
Brian leis.

“A Chuinn, a mhic ó,” ar seisean, “mheasas go raibh ciall agat-sa.”

Ní fheidir Conn an tsaoghal cad é an bun a bhí leis an gcaint. Níor
labhair sé.

“Do h-iaradh orm labhairt leat agus a rádh leat ciall a bheith agat,”
arsa Brian agus é ag gáirí.

Níor labhair Conn focal. Ní fheidir sé cad ba cheart dó a rádh, agus
cheap sé gur bh’fhearr éisteacht.

Do labhair an sagart.

“B’fhéidir nár bh’fhearr rud a déanfaí’ná an ceann a bhaint de’n sgéal
duit, a Chuinn,” ar seisean.

“Leig dómh-sa imtheacht, a rígh,” arsa Niamh.

Chrom Brian a cheann chúichi, agus d’ imthigh sí amach.

“Do labhrais go feargach ó chiainibh, a Chuinn,” arsa’n sagart. “Is
dócha go bhfuil fhios agat féin cad é an chúis a bhí agat leis an
bhfeirg. Ní’l agam-sa le rádh leat ach an méid seo. Tá socair ’n-a
h-aigne féin ag inghín Thaidhg Mhóir uí Chealla gan pósadh choídhche.”

“Siné cúis, a Chuinn,” arsa Brian, “gur h-iaradh orm-sa labhairt
leat-sa agus a rádh leat ciall a bheith agat.”

“Agus, a Chuinn,” arsa’n sagart, “féadfair-se a dh’innsint d’á thuille,
fé mar a thuigfir féin gur gádh é, ná fuil aon bhreith ag aon fhear go
deó ar inghín Thaidhg Mhóir a dh’fhághail le pósadh.”

“Imthigh leat anois, a mhic ó,” arsa Brian, “agus bíodh ciall agat.”

D’imthigh Conn gan labhairt. Bhí sé ag dul ó dhearg go bán agus ó bhán
go dearg an fhaid a bhí sé ag éisteacht leó, agus ansan d’imthigh sé
gan labhairt.

Dhein sé an rud a dúbhradh leis, ámhtach. D’inis sé an rud a h-innseadh
dó. As san amach níor deineadh a thuille éada mar gheall ar Niamh. Má
’seadh, níor luíghduigh san an uraim a bhí acu go léir di. Ba dhóich
leat gur mhéaduigh sé an uraim. Má bhíodar úmhal di roimis sin ba
dhóich leat gur mhéaduigh ar an úmhluigheacht acu ’n-a dhiaigh san. Má
bhíodar ollamh roimis sin ar gach aon nídh a dhéanamh ar an gcuma ba
dhóich leó dob’ fhearr a thaithnfeadh léi, bhíodar níba thugtha ’n-a
dhiaigh san chuige, agus rud ab fhearr ’ná gach nídh eile, ní raibh
sgamal an éada ag dorchughadh gach maitheasa acu agus ag séideadh
miosgaise suas eatartha.

Ba ró mhaith an bhail ortha féin an sgéal a bheith mar sin acu. Bhí a
tuisgint chómh h-aibigh sin ag Niamh, agus a h-eólus ortha chómh cruinn
sin, nár thúisge a bhíodh gádh ag duine acu le cómhairle leasa ’ná mar
a thuigeadh sise an gádh. Ansan, ní túisge a thuigeadh sí an gádh ’ná
mar a thugadh sí an chómhairle. Bhí sí chómh doimhinn chómh gasta san
go dtugadh sí an chómhairle ar shlígh nár bhaoghal aon ghortughadh
dhéanamh. Bhí sí ana chneasta leó, ana aicilíghe, ana shéimh. An
t-aimhleas n-a mbéadh duine acu lán cheapaithe ar é dhéanamh bhéadh sé
curtha dhé aici sar a’ mbéadh fhios aige go raibh sí ’ghá chur dé i
n-aon chor, agus an gníomh fóghanta n-a mbéadh duine acu lán cheapaithe
ar gan é dhéanamh bhéadh sé meallta aici chun an ghnímh sin a dhéanamh
sar a’ mbéadh fhios i gceart aige cad a bhéadh ar siúbhal aici.

Is ’mó tairbhthe a dhein sí, ar an gcuma san, do Bhrian. Do thuig Brian
féin a lán de’n tairbhthe sin, ach bhí mórán de ná raibh aon phioc
eóluis aige air. Bhíodh cosg curtha aici le droch obair go minic sar a’
mbíodh uain ag an ndroch obair ar theacht, agus an droch obair a bhíodh
tagaithe, is minic a bhíodh sé curtha ar neamhnídh aici, curtha soir
siar aici, sar a’ mbíodh uain aige ar aon díobháil a dhéanamh, nó sar
a’ mbíodh uain aige ar phuínn díobhála dhéanamh.

Bhí uraim thar bár ag Brian di, agus ag an ríogra go léir di. Ach bhí
fuath nímhneach ag Gormfhlaith dhi.




CAIBIDIOL XVIII.

RÁFLAÍ.


An fhaid a bhí mór-shluagh Bhriain ag teacht abhaile ó Theamhair go
Ceann Cora an uair sin ní raibh aon lá gan an uile shaghas ráflaí
ag gluaiseacht ameasg na bhfear ar na neithibh iongantacha a bhí,
dar le daoine, ar siúbhal lastuaidh i Leath Chuinn. Bhí mór-shluagh
uathbhásach ag M’lsheachlainn ’á chruinniughadh, a deirthí. Clanna
Néill go léir ag cruinniughadh as gach áird agus a gcáirde leó.
Lochlanaigh ag dul amach ó Bhaile Átha Cliath ag cabhrughadh le
M’lsheachlainn i gcoinnibh Bhriain. Lochlanaigh ag dul óthuaidh ó’n
Múmhain chun díoltais a dhéanamh ar Bhrian agus ar Leath Mhogha.
Slóighte Lochlanach ag teacht anall tar faraige ag cabhrughadh le
Lochlanaigh na h-Éirean i gcoinnibh Bhriain, i gcoinnibh an aon fhir
amháin a bhí tar éis cómhacht Lochlanach do chur ar neamhnídh i
n-Éirinn. Dar le lucht na ráflaí dhein Brian botún uathbhásach nuair a
thug sé an bhliain do Mh’lsheachlainn chun a nirt a chruinniughadh agus
chun é féin do chur i dtreó i gcóir an chatha mhóir a troidfí nuair a
bhéadh an bhliain istigh.

Dubhairt daoine ná raibh aon bhrígh leis na ráflaibh sin. Dúbhairt
daoine eile go raibh agus gach aon bhrígh leó, agus go neósfadh an
aimsir go raibh brígh leó.

D’ airigh Brian agus a lucht cómhairle na ráflaí go léir. Níor chuir
sé aon tsuim ionta. Ní dúbhairt sé ’seadh ná ní h-eadh leó. Níor ghádh
dhó é. Ní raibh aon pháirt de Leath Chuinn ná raibh a theachtairí
aige ann agus cúntas cruinn aige d’á fhághail uatha ar gach aon rud
a bhí ag tuitim amach lastuaidh. Isé Caoilte a bhí ’n-a cheann ar na
teachtairíbh sin. Chuireadh sé duine acu ódheas i n-aghaidh an lae nách
mór, le blúire éigin eóluis, ag triall ar Bhrian.

Bhí fhios ag Niamh agus agá dritháir Caoilte bheith ag déanamh na
h-oibre sin. Bhí nídh ar a n-aigne féin a bhí ag déanamh buartha
dhóibh. B’é nídh é sin ’ná cad a bhí imthighthe ar Amhlaoibh nó cé ’cu
beó nó marbh a bhí sé. Bhí an nídh sin ag déanamh buartha do Thadhg,
mar ní áiteóch’ an saoghal air ná gur deineadh éagcóir throm éigin ar
Amhlaoibh. Go dtiocfadh sé thar n-ais gan teip mura mbéadh nár fágadh
ar a chumas teacht. Bhí an nídh sin ag déanamh buartha do Niamh, ach má
seadh ní buairt de’n tsaghas chéadna a bhí aige ’á dhéanamh di. Bhí an
dá mhachtnamh úd ’n-a h-aigne aici mar gheall air, agus gan ar a cumas
an dá mhachtnamh a thabhairt d’á chéile.

Dúbhairt Tadhg gur dhóich leis gur mhaith an rud teachtaire chur
óthuaidh ag triall ar Chaoilte ’ghá rádh leis bheith ar thuairisg an
t-é a bhí uatha. Go mb’ fhéidir go dtiocfaí suas le tuairisg éigin
air lastuaidh, go mór mór ameasg Lochlanach Bhaile Átha Cliath. Do
socaruigheadh air sin. Do soláthruigheadh an teachtaire. Do sgríobhadh
leitir fhada agus do tugadh dó í le breith ag triall ar Chaoilte. Do
cuireadh síos sa leitir sin an uile bhlúire eóluis d’á raibh ag an
mbeirt ar Amhlaoibh. Do cuireadh síos a chómharthaí go léir inti, a
dhriuch agus a dheabhramh, a aos do réir tuairim, a théagar agus a
aoirde agus dath a ghruaige. Ní baoghal ná gur mhol Tadhg a phearsa
agus a thréithe. D’imthigh an teachtaire agus do rug sé leis an leitir.
Tar éis raint aimsire tháinig sé suas le Caoilte agus thug sé dhó í.
Do léigh Caoilte an leitir. Má léigh ba chuimhin leis láithreach an
t-ógánach Lochlanach a bhí ar iaraidh. Bhí aithne mhaith aige air, ach
ní raibh, dar leis, aithne ag Amhlaoibh air-sean. Chuir sé leitir thar
n-ais ag triall ar Niamh agus ar Thadhg ’ghá innsint dóibh go raibh
aithne aige ar Amhlaoibh, agus go ndéanfadh sé a dhícheal ar a dh’
fhághail amach cá raibh sé, nó an raibh sé beó.

Bíodh nár chuir Brian suim ins na ráflaíbh, mar nár ghádh dhó é, do
dhein sé an uile shaghas díchil ar a shlóightibh do mhéadughadh agus
do neartughadh agus do chur i dtreó i gcóir na h-oibre a bhí roimis ar
theacht na h-athbhliana. Chuir sé tuille fear isteach ins gach buidhin
d’á shluagh, agus dhein sé buidheana eile i dteannta na mbuidhean a bhí
aige. Chruinnigh sé ualaí móra éadaigh agus ualaí móra arbhair ó gach
aon pháirt de’n Mhúmhain agus d’á raibh d’ oileán na h-Éirean fé n-a
smacht. Tháinig ualaí móra iarainn go Ceann Cora ó gach áit ’n-a raibh
iaran ’á thógaint as an dtalamh, agus b’éigean do Mheargach oiread eile
gaibhní chur ag obair agus bhí ag obair cheana aige, i dtreó go raibh
na h-airm d’á ndéanamh níos tiúgha ar dúbailt ’ná mar a déintí roimis
sin iad. Nuair a chonaic lucht na ráflaí an t-éirleach oibre ar fad ar
siúbhal: “Ach!” adeiridís, “buadhfaidh Brian ar Mh’lsheachlainn agus ar
a bhfuil de Lochlanachaibh fé luighe na gréine!”

Do fuaradh amach lastuaidh, i gcaitheamh na bliana, cad é an t-éirleach
ollmhúcháin a bhí ar siúbhal i gCeann Cora. Má fuaradh isé rud a
dhein gach rígh des na ríghthibh thuaidh ’ná cúbadh chuige agus
M’lsheachlainn a dh’ fhágáilt gan chabhair gan chongnamh. Thugadar
cómhairle chómhngarach neamh-chongantach dó. Dúbhradar leis, nuair ná
raibh ar a chumas an Árdrígheacht do chosaint ar Bhrian nár bh’ fhearra
dhó rud a dhéanfadh sé ’ná an Árdrígheacht a thabhairt do Bhrian agus
luighe isteach fé Bhrian ’n-a rígh cúige. Dúbhradar leis nár bh’
aon mhaith dhóibh féin dul i gcoinnibh Bhriain agus Dhál gCais. Ná
géillfeadh Dál gCais an fhaid a bhéadh duine acu beó, agus ná fágfaidís
namhaid beó ’n-a ndiaigh. Ná géillfeadh ríogra Uladh ach chómh beag.
Gur bh’ amhlaidh a dhéanfadh an dá shluagh a chéile do dhísgiughadh.
Ansan nár bh’fhios cé aige go mbéadh Éire, ná cé aige go mbéadh
Árdrígheacht na h-Éirean. Gur bh’ fhearr an tsíthcháin agus géilleadh
do Bhrian.

B’ éigean do Mh’lsheachlainn bheith sásta. Tháinig deire na bliana. Do
ghluais Brian agus a mhór-shluagh óthuaidh airís go Teamhair. Tháinig
M’lsheachlainn ag triall air agus thug sé dhó an Árdrígheacht agus do
luigh sé féin isteach ’n-a rígh cúige fé Bhrian. Ar Chúige na Mídhe
iseadh dh’ fhág Brian ’n-a rígh é.

Bhí a lán daoine sásta go maith. Bhí a lán daoine agus ba chuma leó.
Agus bhí raint daoine agus bhíodar ana mhí-shásta. Bhí Gormfhlaith ar
an raint sin.




CAIBIDIOL XIX.

COGARNACH.


Is dócha gur mithid tuairisg éigin a thabhairt ar cad d’imthigh ar
Amhlaoibh. Tá innste cheana conus mar a bhí sé féin agus Gormfhlaith
ana mhór le n-a chéile go luath tar éis iad do chur aithne ar a chéile
i gCeann Cora. Ó’n gcéad lá a chonaic Gormfhlaith é do chrom sí ar
ana chúram a dhéanamh dé i gcómhnuighe. Sa chaint dóibh do chuir
Gormfhlaith isteach i n-aigne an ógánaigh na smaointe céadna a bhí ’n-a
h-aigne féin i dtaobh Bhriain agus i dtaobh Mhurchadh agus i dtaobh
Árdrígheachta na h-Éirean. Dhein sí an obair sin, i ndiaigh ar ndiaigh,
go h-ana réidh agus go h-ana ghasta. Chuir sí isteach i n’ aigne, a
gan fhios dó nách mór, an fuath agus an mhioscais chéadna a bhí ’n-a
croídhe féin i gcoinnibh Bhriain agus i gcoinnibh Mhurchadh. Dhein sí
rud eile. Do mhúin sí dhó,--níor dheacair di é, ámhthach,--conus an
fuath do choimeád istigh agus an gealgháire do thaisbeáint lasmuich.

Lá d’á raibh sé féin agus Tadhg Óg ua Cealla i gCeann Cora bhí sé féin
agus Gormfhlaith i n-áit fé leith agus iad ag caint, agus gan aon
choinne ag Tadhg ná ag aoinne eile nách ag trácht a bhíodar ar mhuintir
Amhlaoibh a bhí thoir sa bhaile. Ní h-ar aon nídh dh’á shórd san a
bhíodar ag caint. Bhí Gormfhlaith ag cur síos d’ Amhlaoibh ar Bhrian
agus ar Mhurchadh, agus ar an gcuma ’n-a raibh an uile shaghas éagcóra
ag an mbeirt ’á dhéanamh uirthi féin. Ní raibh seóid ná duais saidhbhir
riamh aici nár tógadh uaithi chun é bhronnadh ar rígh éigin nó ar
phriúnsa éigin, i dtreó go mbéadh sé buidheach de Bhrian.

“Nár chóir, a rígan,” arsa Amhlaoibh, “go dtuigfeadh sé i n’ aigne
nár bheag dó a chuid féin do bhronnadh agus gan cuid duine eile do
bhronnadh.”

“Is cuma leis, a mhic ó,” ar sise. “Aon rud uasal n-a gcuirfidh sé
a shúil agus a lámh air ní bheidh suaimhneas ná sástacht aigne air
go dtí go mbeidh an rud san tabhartha uaidh aige do rígh éigin nó d’
uasal éigin. Do chuir an Pápa chúghainn anall anso ó’n Róimh seóid ana
shaidhbhir, cailís óir a bhí chómh trom san gur bh’ar éigin fhéadfá í
dh’iompar ad’ láimh. Bhí muirighean mo dhá lámh féin inti. Dob’ fhiú
saidhbhreas mór í mar gheall ar a raibh d’ór inti agus gan trácht ar
a thuille. Ach an órnáid oibre a bhí geártha uirthi, ba mhó ab fhiú
an órnáid ealadhanta san ’ná an t-ór féin. Agus d’á éaghmais sin go
léir bhí crios uirthi de chlochaibh loghmhara agus cheannóch’ gach
cloch díobh leath na Múmhan duit! Ní thabharfainn an chailís sin ar
shaidhbhreas na Múmhan. Ní thabharfainn go deimhin. Ba liom-sa an
chailís sin má ba le Brian í. Cad a dhein sé? Chómh luath agus tháinig
Colla agus na manaigh sin thíos go h-Inis Cathaigh do rug sé leis
síos an chailís uasal san agus thug sé do Cholla í, gan oiread agus a
fhiafraighe dhíom-sa ar mhaith liom é nó ar bh’oth liom é! Cad ’deirir
leis sin, a Amhlaoibh? Ná déanfadh cailís ba lúgha ab fhiú ’ná an
chailís sin an gnó do mhainistir Ínse Cathaigh?”

An fhaid a bhí an méid sin cainte ag Gormfhlaith ’á rádh níor labhair
Amhlaoibh. Nuair a bhí an chaint ráidhte aici níor labhair sé puínn.
An méid cainte do labhair sé ní h-ar an gcailís a labhair sé í. Níor
bh’fhada go ndeigh sé ag triall ar an gcuid eile de’n teighlach mar a
raibh Tadhg. Chríochnuighdar an chuaird agus tháinig an bheirt abhaile
go h-Inis Cathaigh.

Tamal ’n-a dhiaigh san iseadh tháinig an fonn ar Amhlaoibh chun an
Chreidimh a ghlacadh. Níor bh’fhada a bhí an Creideamh glacaithe
aige nuair adúbhairt sé gur mhaith leis bheith ’n-a shagart. Chuir
Colla an mí teástála air, mar a dúbhradh. D’imthigh an mí agus do
h-ollamhuigheadh é agus do cuireadh ins na mion-Órdaibh é. Do deineadh
deacon dé agus do cuireadh isteach sa n-érdam é. Istigh sa n-érdam
san a bhí an córtha láidir, agus istigh sa chórtha san a bhí an bosca
iarainn agus an chailís uasal istigh sa bhosca.

An fear n-a raibh cúram an érdaim air roime Amhlaoibh bhí sé, mar a
dúbhradh, imthighthe anonn go dtí an Róimh. D’fhan culaith éadaigh
leis, culaith manaigh, ’n-a dhiaigh sa n-érdam. Fuair Amhlaoibh an
chulaith, idir aibíd agus cochal. Chuir sé an chulaith i gcoimeád.
Bhí gnó aige dhi. Ansan do leig sé air le Colla go raibh gnó ag an
mBanrighin dé agus gur mhaith leis cead fhághail chun dul go Ceann
Cora. Fuair sé an cead. D’imthigh sé suas. Níor bh’ fhada gur iar sé
airís an cead céadna. Má iar do fuair. Nuair a bhí taithighe déanta
aige ar an gcead san d’ iaraidh agus d’fhághail dhein sé rud eile. Do
thóg sé leis aibíd agus cochal an mhanaigh a bhí roimis sa n-érdam chun
a sheómra codlata agus chuir sé uime iad. D’fhill sé a ghruaig fhada
dhubh fé’n gcochal agus dhún sé an aibíd tímpal a mhuiníl agus d’fheuch
sé sa sgáthán.

“Déanfair an gnó!” ar seisean i n’ aigne féin.

Cúpla lá ’n-a dhiaigh san tháinig sé ag triall ar Cholla agus d’iar sé
cead dul suas go Ceann Cora.

“Tá, a Athair,” ar seisean, “bád ag dul suas ar eirighe lae ar maidin.
Raghaidh mé suas ar an mbád san agus ansan féadfad, b’fhéidir, bheith
anuas níos tráthamhla.”

“Tá go maith, a mhic ó,” arsa Colla.

Ní h-ar eirighe lae a bhí an bád san ag dul suas go Luimneach ach uair
a’ chloig roim lá. D’eirigh Amhlaoibh uair gho leith a’ chloig roim
lá agus chuir sé uime culaith an mhanaigh agus d’fhill sé a ghruaig
fé’n gcochal, agus siúd chun an bháid é. Bhí an doircheacht ann agus
níor chuir aoinne aon speic air. Dhíol sé an t-éileamh agus chuaidh sé
isteach. Nuair a shrois sé Luimneach is ar cheártain Mheargaigh a thug
sé aghaidh. Chonaic sé Meargach.

“Dúbhairt Colla liom, a dhuin’uasail,” ar seisean, “a fhiafraighe dhíot
a’ bhféadfá macshamhail a dhéanamh dó’n eochair úd a dheinís dó chun na
cailíse chur fé ghlas.”

“Cad d’imthigh ar an eochair a dheineas dó?” arsa Meargach.

“Níor inis sé dhom, a dhuin’uasail, cad d’imthigh uirthi ná ar imthigh
aon rud uirthi,” arsa Amhlaoibh, go símplídhe.

“Tá go maith,” arsa Meargach. “Is cuimhin liom an eochair. Ní bheidh
mé neómat ’á déanamh duit. Suigh ansan. Ní fiú dhuit imtheacht.
Tabharfaidh mé dhuit í láithreach.”

B’ fhíor dhó. Cúpla buille chasúr agus cúpla sgríob bara-ciomalta agus
bhí an eochair déanta.

“Seo,” arsa Meargach. “Siní agat í. Seachain agus ná caill í mar a
cailleadh an ceann eile.”

“Gura maith agat, a dhuin’uasail,” arsa’n manach bréige.

Tháinig Amhlaoibh amach as an gceártain agus an eochair aige. Bhí
sgannra air an fhaid a bhí sé istigh le h-eagla go ndéarfadh Meargach,
“Raghad féin síos ag triall ar Cholla leis an eochair seo.” Ní
dúbhairt. Thug sé an eochair do’n mhanach, dar leis, agus bhí Amhlaoibh
sásta.

Chómh luath agus bhí sé ar an dtaobh amuich de’n cheártain d’imthigh sé
i n-áit chaothamhail éigin agus bhain sé dhé an aibíd agus an cochal
agus bhí sé ’n-a riocht féin. Dhein sé ceirthlín bheag chruaidh de’n
aibíd agus de’n chochal agus chuir sé fé n’ osgail an cheirthlín, agus
d’imthigh sé suas go Ceann Cora. Chonaic sé Gormfhlaith. D’inis sé dhi
cad a bhí déanta aige, agus thaisbeáin sé an eochair di.

“Nuair innsis dom, a rígan,” ar seisean, “conus a tógadh uait an
chailís sin bheartuigheas am’ aigne go dtabharfainn chúghat tar n-ais í
nó go gcaillfinn an t-anam. Tá an eochair seo agam anois, agus féadfad
an chailís a thabhairt liom agus an bosca dh’fhágailt am dhiaigh
agus an glas air, agus ní aithneóchaidh aoinne an chailís a bheith
imthighthe ní fios cathin. Tá cailís eile ann agus isí a tógtar amach
nuair a bhíon aon ócáid áirighthe ann. Ní tógtar amach an chailís dhaor
choídhche.--Tá aon chontabhairt amháin sa sgéal, ámhthach. Dá ráineóch’
Measgach agus Colla bheith ag caint agus go bhfiafróch’ Meargach de
Cholla, ‘Ar dhein an eochair nua úd a dheineas duit an gnó?’ nó rud
éigin de’n tsórd san, bhí an sgéal amuich orm. Ní mór dhom an chailís a
thabhairt chúghat, a rígan, chómh luath agus d’ fhéadfad é, agus ansan
bheith ag faire chúgham.”

Bhí áthas an domhain ar Ghormfhlaith. Ní raibh aon chuimhneamh aici
go ndéanfadh an buachail sin a leithéid de ghníomh, agus é dhéanamh
chómh ciúin, chómh gasta. Do mhol sí é agus do mol sí airís é. Do rug
sí air agus chrom sí ar é phógadh. Do phóg sí go dlúth é, airís agus
airís eile, agus “Mo ghrádh mo leanbh!” ar sise leis, i n-aghaidh gach
póige d’ár thug sí dhó. Ansan do chrom sí ar ghol. Ansan d’ áirimh
sí airís dó na h-éagcórtha troma cruadha a bhí d’á ndéanamh uirthi,
Brian ’ghá ndéanamh uirthi agus Murchadh ag séideadh féi. Ar ball do
chuaidh sí chun suaimhnis, agus thriomuigh sí a súile, agus tháinig a
snua féin agus a gnaoi féin di. D’fheuch Amhlaoibh uirthi agus thuig sé
i n’ aigne gur mhór an tíránach Brian agus gur bh’ é rud Murchadh ’ná
annsgian díoblaidhe, agus an t-é a chuirfeadh as an saoghal an bheirt
gó mbéadh comaoine mhór curtha ar an saoghal aige.

“Suigh ansan go fóil, a laogh,” ar sise. “Beidh mé thar n-ais chúghat
láithreach.”

D’imthigh sí. Níor bh’fhada gur fhill sí, agus rud éigin aici ’n-a
láimh, fillte i n-éadach. D’osgail sí an t-éadach. Ímhágh do’n
Mhaighdin Mhuire iseadh ’bhí aici, ímhágh airgid. An t-é a dhein an
ímhágh san dhein sé go maith í. Bhí sí tímpal sé h-órla ar aoirde
agus bhí sí cúmtha ana chruinn do’n réir sin, agus í fírinneach ’n-a
déanamh do réir mar ba cheart cló duine a bheith. Ach bhí nídh thairis
sin inti. Tháinig leis an gceárdaidhe, pé r’ bh’ é féin, sgáil gnaoi
éigin do chur sa n-aghaidh i dtreó gur dhóich leat nuair fheuchfá ar
an aghaidh gur bh’ í aghaidh na Maighdine féin a bhéadh ann. D’fheuch
Amhlaoibh ar an ímhágh, agus má fheuch do mhothuigh sé ag teacht ’n-a
chroídhe, do’n ímhágh san, uraim nár mhothuigh sé a leithéid riamh
roimis sin ’n-a chroídhe.

“Is áluinn an ímhágh í sin, a rígan!” ar seisean.

“Seo, a mhic ó,” arsa Gormfhlaith, “beir leat síos go dtí an
mhainistir í sin, agus tabhair do Cholla í, agus abair leis gur mise
chuir chuige í, agus gur b’ shiné gnó a bhí agam díot-sa indiu, chun
na h-ímhágha san a bhreith síos ag triall air agus í bhronnadh air.
Ímhágh dheas iseadh í. Ní thabharfainn-se, ámhthach, an chailís úd
ar mhíle, ní h-eadh, ach ar deich míle, d’á sórd. Beidh áthas mór ar
Cholla nuair a gheobhaidh sé an ímhágh san. Cuirfidh an t-áthas san é
ó aon chuimhneamh i n-aon chor a bheith aige go bhféadfá-sa aon ghnó
eile bheith anso ainíos indiu agat ach chun í sin a bhreith síos ag
triall air. Déanfaidh an t-áthas rud eile. Nuair iarfair-se ar Cholla
cead teacht ainíos airís amáireach tabharfaidh sé dhuit an cead gan
cheistiúchán.”

“Tuigim thu, a rígan,” arsa Amhlaoibh.

Bhí sé ag imtheacht agus an ímhágh aige, agus an cheirthlín fé n’
osgail aige. Do labhair Gormfhlaith airís agus na deóracha le n-a
súilibh.

“Tabhair aire mhaith dhuit féin, a laogh,” ar sise. “Beart ana
chontabharthach iseadh an bheart atá idir lámhaibh agat. Ní tusa
amháin atá sa chontabhairt feasta. Táim-se anois chómh fada isteach sa
chontabhairt agus ataoí-se. Tabhair aire mhaith dhuit féin.”

“Ná bíodh eagal ort, a rígan,” ar seisean, agus d’ imthigh sé.

Tháinig sé chun na mainistreach. Chuaidh sé chun an érdaim. D’ osgail
sé an cheirthlín agus chuir sé an cochal agus an aibíd sa n-áit ’na
bhfuair sé ar dtúis iad. Siúd ag triall ar Cholla ansan é.

“Seo, a Athair,” ar seisean, “rud a chuir an Bhanrighin anuas
chúghat-sa. Siné gnó a bhí aici dhíom indiu, chun go dtabharfainn
chúghat anuas é sin.”

D’fheuch Colla ar an ímhágh. Do stad sé ar feadh tamail agus é ag
feuchaint uirthi.

“Ó,” ar seisean, “is áluinn an ímhágh í sin! Is beannuighthe an ímhágh
í. Ní fhéadaim gan grádh do’n Mhaighdin Mhuire do mhothughadh ag lasadh
istigh am’ chroídhe nuair fheuchaim ar an ímhágh sin! Abradh an saoghal
a rogha rud,” ar seisean, “bean mhaith iseadh Gormfhlaith! Mura mbéadh
gur bhean mhaith í ní bhronnfadh sí an ímhágh so orainn. Mura mbéadh
gur bhean mhaith í ní bhéadh a leithéid i n-aon chor aici.”

“Dúbhairt sí liom dul suas airís amáireach, a Athair,” arsa Amhlaoibh,
“go raibh gnó éigin eile aici dhíom.”

“Tá go maith, a mhic ó. Comáin leat,” arsa Colla.




CAIBIDIOL XX.

BITHEAMHNTAS.


D’imthigh Amhlaoibh agus thug sé cuaird ar an érdam ag cur gach aon
rud i dtreó ann. Thug sé an tráthnóna ag níghe agus ag glanadh agus ag
sgiomar agus ag slachtughadh go dtí go raibh gach aon rud ar áilleacht
aige. Fuair sé eochair an chórtha dhaingin ó Cholla chun na n-árthaí
airgid agus óir a bhí istigh ann do thógaint amach agus do ghlanadh.
Nuair a bhíodar glan aige chuir sé isteach airís iad. Bhí an oídhche
ann sar a raibh an obair go léir déanta aige.

Nuair a bhí an doircheacht aige tharaing sé amach an mhacshamhail
eochrach a bhí aige féin. D’osgail sé an bosca ’n-a raibh an chailís
dhaor. Thóg sé amach an chailís. Chuir sé i bhfolach sa n-érdam í.
Chuir sé an glas ar an mbosca airís, agus shocaruigh sé é díreach ar an
ndul ’n-a raibh sé cheana. Dhún sé an córtha daingean, agus do rug sé
eochair an chórtha ag triall ar Cholla agus thug sé dhó í. D’imthigh
sé a chodla. Shín sé ar an leabaidh, ach má shín níor thuit aon neul
codlata air. D’eirigh sé tímpal na h-aimsire céadna ’n-ar eirigh sé an
mhaidion roimis sin. Thug sé agaidh ar an mbád gcéadna. Bhí ceirthlín
fé n’ osgail aige. Thug sé an díoluigheacht uaidh agus níor cuireadh
aon speic air. Tháinig sé go Ceann Cora. Bhí Gormfhlaith ag faire agus
í ag feitheamh leis. Chómh luath agus a dúbhradh léi go raibh sé ann
tháinig sí chuige. Do rug sí léi isteach é i seómra uaigneach. D’osgail
sé an cheirthlín agus shín sé chúichi an chailís. Ansan iseadh bhí an
mhóráil uirthi! Ní fheidir sí conus a thaisbeánfadh sí dhó méid an
bhuidhchais a bhí aici air.

Níor bh’ aon iongnadh í bheith buidheach dé. Dob’ áluinn an tseóid an
chailís sin. Dar leis an mbeirt ní raibh seóid eile mar í le fághail sa
domhan an uair sin.

Nuair a bhí tamal beag caithte acu ag feuchaint uirthi agus ag déanamh
iongnadh dhi do thóg Gormfhlaith léi í agus chuir sí i gcoimeád í.

“Agus,” ar sise, “beidh an tseamróg ag an t-é a gheóbhaidh amach as mo
láimh-se airís í!”

D’órduigh sí chúig dosaein fíona, d’fhíon altórach, do chur i gciseán
agus é thabhairt d’ Amhlaoibh le breith síos go h-Inis Cathaigh agus
le cur isteach sa n-érdam, i gcóir na sagart. Do cuireadh capal agus
cárbad leis féin agus leis an gciseán fíona síos go dtí an bád. Nuair
a shrois sé an mhainistir do tógadh an ciseán agus do cuireadh isteach
sa n-érdam é, agus bhí Colla agus na sagairt go léir buidheach de’n
Bhanríghin. Agus ní baoghal ná gur tugadh d’ Amhlaoibh a chion de’n
bhuidhchas.

Nuair a bhí an méid sin déanta chuaidh gach aon rud chun suaimhnis. Do
ghluais obair na mainistreach agus obair an ríghtheighlaigh i gCeann
Cora, ag dul ar aghaidh go breagh réidh gan chosg gan cheataighe, go
dtí gur tháinig an Legáid anall ó’n Róimh. Ansan do fuaradh amach, mar
a h-innseadh thuas, go raibh an chailís imthighthe.

An lá bhí an Legáid i Luimneach ag caint le Meargach bhí fhios ag
Amhlaoibh go raibh sé ann agus bhí fhios aige cad a bhí uaidh. Bhí
fhios aige go maith go neósfadh Meargach do’n Legáid gur dhein sé an
macshamhail do’n eochair. Níor fhan sé le n-a thuille. D’euluigh sé
amach as an mainistir agus phreab sé suas go Ceann Cora. D’inis sé do
Ghormfhlaith cad a bhí ar siúbhal. Chonaic Colla i gCeann Cora é, ach
níor dhein Colla aon iongnadh dhé sin. Cheap sé go mb’ fhéidir gur
chiseán eile fíona a bhí ag dul síos.

Chuir Gormfhlaith Amhlaoibh i bhfolach go dtí go dtáinig an oídhche.
Ansan do ghuid sí amach é i lár na h-oídhche agus chuir sí chun
siúbhail é i riocht giolla turais, agus chuir sí i n-aonfheacht
leis giolla turais eile go raibh iontaoibh maith aici as. Bhí dhá
chapal mhaithe ag an mbeirt, agus bhíodar tamal maith de’n tslígh ar
bhóthar Bhaile Átha Cliath sar a dtáinig an lá ortha. Nuair a tháinig
an lá do chonaic na daoine iad ach níor dheineadar aon iongnadh de
bheirt ghiollaí turais. Shroiseadar Baile Átha Cliath. Bhí leitir ó
Ghormfhlaith ag Amhlaoibh do Shitric, do rígh Lochlanach Átha Cliath.
Thaisbeáin sé an leitir. D’inis an leitir do Shitric gach aon rud. Níor
bh’fhada go raibh Amhlaoibh ar bórd luinge agus é ag dul soir abhaile
go crích Lochlan.

Bhí sé thoir sa bhaile, slán foláin, saor ó bhaoghal, gan bheann ar
Cholla ná ar an Legáid, ar Mhurchadh ná ar Bhrian, agus Tadhg Óg ua
Cealla ag briseadh a chroídhe ag gol ’n-a dhiaigh agus ag cuardach na
ndúthaí dhó.

Dá mbéadh fhios ag Tadhg cad a bhí déanta aige bhéadh sé ag cuardach na
ndúthaí dhó agus ní h-ar mhaithe leis é. Dá mbéadh fhios ag Niamh cad
a bhí déanta aige níor bh’ fhada an mhaill uirthi dhá thaobh an sgéil
úd do thabhairt d’á chéile. Fuaradar araon amach ’n-a dhiaigh san cad a
bhí déanta aige.




CAIBIDIOL XXI.

DROCH AMHRAS.


Níor bh’ fhada go raibh Amhlaoibh imthighthe as aigne agus a’ cuimhne
gach aoinne i n-Inis Cathaigh agus i gCeann Cora, lasmuich de Thadhg Óg
ua Chealla. Bhíodh Colla agus an Legáid ag cuimhneamh go minic ar an
gcailís a guideadh, ach níor chuimhnighdar i n-aon chor ar Amhlaoibh
’n-a taobh. Agus ar nóin, nídh nár bh’ iongnadh, níor bh’ fhéidir dóibh
cuimhneamh ar Ghormfhlaith. Chuimhnigheadh an Legáid uaireanta ar
Ghormfhlaith, ach do dhíbireadh sé an smaoineamh as a chroídhe. Is aici
a bhí an chailís sar ar thug Brian do Cholla í. Ach conus fhéadfadh an
rígan san, dar leis, a bhí chómh h-uasal, chómh fial, leis an mainistir
agus leis na manaigh, ag bronnadh fíona agus gach nídh eile d’á
fheabhas ortha, an rígan a bhronn an ímhágh san na Maighdine Muire ar
Cholla, conus fhéadfadh sí aon lámh a bheith aici i nguid na cailíse?
Gan amhras, dar leis, ba mhó ab fhiú an chailís, naoi n-uaire, ’ná a
raibh tabhartha dhóibh aici, agus ’ná a bhféadfadh sí a thabhairt dóibh
i gcaitheamh a saoghail. Ach ní chuirfeadh san fhiachaibh ar mhnaoi
dh’á sórd an chailís do ghuid. Níor dhiabhal gadaigheachta an diabhal
coimhdeachta a bhí aici.

Chuimhnigh an Legáid ar an sagart a cuireadh anonn go dtí an Róimh. Is
air a bhí cúram an érdaim sar ar críochnuigheadh ’n-a shagart é. Ar bh’
fhéidir go mbéadh sé de mhí-fhortiún air go spriocfadh an t-áirseóir
é agus go ndéanfadh sé a leithéid de ghníomh? Cé r’ bh’é an manach a
chuaidh suas go Luimneach agus d’inis an bhréag do Mheargach agus do
fuair an eochair uaidh? Pé r’ bh’é féin ní raibh sé ameasg na manach
a bhí sa mhainistir an lá a tháinig Meargach anuas chun iad go léir a
dh’fheisgint. B’é an sagart a bhí imthighthe chun na Rómha an t-aoinne
amháin ná feacaidh Meargach an lá san.

Ní fheacaidh Meargach Amhlaoibh an lá san, ach níor chuimhnigh an
Legáid i n-aon chor ar Amhlaoibh. Ní chuimhneóch’ aoinne ar Amhlaoibh
sa sgéal. Ní chuimhneóch’ aoinne go ndéanfadh Amhlaoibh a leithéid de
ghníomh. Bhí sé ró osgailte, ró ghealgháiriteach, ró mhacánta i n’
fheuchaint.

Do réir gach deabhraimh ní raibh aoinne chun na cailíse ghuid ach an
sagart a bhí imthighthe chun na Rómha. Bhí buairt agus doilghíos ar
an mbeirt, ar Cholla agus ar an Legáid fé mar a bhí an méid sin ag
dul ’n-a luighe ar a n-aigne. Bhí sé ag brúth isteach agus ag dul ’n-a
luighe ar aigne gach duine acu abhfad sar ar thráchtadar le n-a chéile
air. Nuair a thráchtadar air ní puínn cainte a dheineadar air.

Art ab ainim do’n tsagart, Art mac Duibh. Andeas ó Mhúscraídhe ab eadh
é. Daoine ana chreideamhnacha ab eadh a mhuintir. Bhí a lán acu i
n-armáil Bhriain. Bhí ana chion ag Colla air.

“Má dhein sé an gníomh san,” arsa Colla, agus an bheirt ag tagairt do’n
ghnó, “ní cuid ba lúgha ’ná a fhonn a bhéadh orm a rádh gur truagh nár
ghlaoidh Dia as an saoghal mé sar ar deineadh an gníomh!”

“Ní fada gur mithid dó bheith ag teacht thar n-ais ó’n Róimh,” arsa’n
Legáid. “Má dhein sé an gníomh ní dócha go dtiocfaidh sé thar n-ais
anso.”

“Ó, a Thighearna Easboig,” arsa Colla, “is fíor dhuit é! Níor
chuimhnigheas riamh air sin: Má dhein sé an gníomh ní thiocfaidh sé
thar n-ais. Má thagan sé thar n-ais taisbeánfaidh san go soiléir nár
dhein sé riamh é!”

Níor dhóich leis an Legáid go dtaisbeánfadh a theacht thar n-ais nár
dhein sé an gníomh, ach ní dúbhairt sé aon rud. Do leig sé do Cholla an
méid sin sóláis a bheith aige.

Suim laethanta ’n-a dhiaigh san do tháinig Art. Thug sé a lán
teachtaireachtaí ó’n Róimh leis, teachtaireachtaí ag triall ar Cholla,
agus ag triall ar an Legáid, agus ag triall ar Bhrian. Thug sé leitir
ó’n bPápa ag triall ar an Legáid. Thug sé a lán rudaí beannuighthe leis
ag triall ar an mainistir, taise naomh agus ímhághana agus neithe de’n
tsórd san. Agus thug sé leabhar Aifrinn leis do’n mhainistir, agus
leabhar Soísgéal a bhí sgríobhtha i Laidion. Ach ní raibh aon nídh d’ár
thug sé leis ba mhó gur deineadh iongnadh dhé ’ná éide Aifrinn a bhí
déanta d’éadach snáthóir agus gur dhóich le duine gur bh’ ór ar fad í,
bhí sí chómh greanta san.

Ní raibh aon tseó ach ar dhein na manaigh go léir de chúram de ’n
tsagart óg. Agus ní raibh aon teóra leis an áthas a bhí ortha nuair a
chonacadar sa bhaile acu féin airís é. Bhíodh sé ag déanamh a dhíchil
ar na ceisteana d’ fhreagairt a bhíodh ag teacht ó’n uile thaobh air
agus iad go léir ’n-a thímpal.

“Cad é an fhaid a bhís ar uisge?”

“A’ raibh droch aimsir agaibh, a Airt?”

“Cad é an saghas daoine na Rómhánaigh, a Airt?”

“A’ dtuigfidís aon fhocal Gaeluinne ó dhuine, a Airt?”

“A’ bhfuil siad chómh buidhe agus a deirtear iad a bheith?”

“An daoine fóghanta iad?”

“A’ bhfuil Creideamh acu, a Airt?”

“Is dócha gur Laidion ab éigean duit a labhairt leó i gcómhnuighe, a
Airt?”

“Is dócha, a Airt, gur fear breagh naomhtha an Pápa.”

“An cathair ana mhór cathair na Rómha, a Airt?”

Chomáineadar leó ar an gcuma san. Bhí Colla agus an Legáid ag feuchaint
ortha agus ag feuchaint ar Art. Ar ball do dhruid an bheirt i leith
taoibh.

“Chíon tú féin anois, a Thighearna Easboig,” arsa Colla, “nár dhéin an
fear san riamh a leithéid de ghníomh.”

“Chím,” arsa’n Legáid. “Níor dhein. Ní fhéadfadh sé é. Tá san soiléir
go leór. Ach chuaidh manach éigin, nó duine éigin i riocht manaigh,
suas go Luimneach ag triall ar an ngabha agus fuair sé macshamhail
na h-eochrach uaidh. Chonaic Meargach iad go léir an lá thugas anuas
anso é, agus ní fheacaidh sé ortha an manach a fuair an eochair uaidh.
Is éagsamhlach an sgéal é. Ní fheadar an tsaoghal cad is ceart dom a
dhéanamh ’n-a thaobh mar sgéal. Tá aon chontabhairt amháin os cionn an
tsagairt óig seo agus is ceart é thabhairt as an gcontabhairt sin.”

“Cad í an chontabhairt atá os a chionn, a Thighearna Easboig?”
arsa Colla. “Ar nóin tá fhios ag an saoghal ná féadfadh aoinne an
ghadaigheacht san a chur ’n-a leith.”

“Is fíor ná féadfá-sa ná mise í chur ’n-a leith,” arsa’n Legáid. “Ní
gádh dhúinn ach feuchaint air. Ach feuch conus mar a sheasuighean
an sgéal. Bhí an chailís sa n-érdam agus cúram an érdaim ar Art. Ní
fheacaidh aoinne an chailís ó’n lá a dh’imthigh Art go dtí an lá a
thánag-sa anso. Chuiris-se fios ar an mbosca iarainn an oídhche sin.
Bhí an bosca folamh. Raghaidh an sgéal san amach luath nó mall. Pé áit
’n-a bhfuil Amhlaoibh tá fhios aige go raibh an bosca folamh an oídhche
sin. Neósfaidh Amhlaoibh an sgéal san. Raghaidh an sgéal ó bhéal go
béal. Cad ’déarfar? Cad a bheidh le rádh ach, ‘Ní raibh aoinne chun na
cailíse thógaint ach fear an érdaim.’”

“Tá an sgéal go h-olc, a Thighearna Easboig. Cad is dóich leat is ceart
a dhéanamh?”

“Ní foláir a dhéanamh amach, ar dtúis, nách é Art a fuair an
mhacshamhail do’n eochair ó Mheargach. Dá mbéadh an méid sin socair
bhéadh Art ó bhaoghal. Dá bhféadfá-sa, gan aon nídh do leigint ort,
a chur fhiachaibh ar Art culaith manaigh do chur uime agus dul ag
déanamh gnótha an érdaim, d’fhéadfaí Meargach a thabhairt anuas, fé mar
a thugas-sa anuas cheana é, agus leigint dó radharc fhághail ar Art.
Ansan do neósfadh sé dhúinn ar bh’ é sin an manach a fuair an eochair
nó nár bh’é.”

“Ach, a Thighearna Easboig,” arsa Colla, “ní gádh dul chun na
trioblóide sin i n-aon chor. Tá aithne mhaith ag Meargach ar Art le
fada riamh. Dá mb’ é Art a gheóbhadh an eochair d’ aithneóch’ Meargach
é le linn na h-eochrach a thabhairt dó.”

“Ó, má’s mar sin é,” arsa’n Legáid, “ní gádh dhúinn a thuille de
dhuagh an sgéil a dh’ fhághail. Má deirtear aon fhocal choídhche i
gcoinnibh an tsagairt óig seo mar gheall ar an gcailís glanfaidh
Meargach é. Neósfaidh Meargach nách dó a thug sé an eochair, agus beidh
’fhios ag gach aoinne gur b’é an fear a fuair an eochair a ghuid an
chailís. Ní gádh a thuille de dhuagh an sgéil a dh’fhághail.”

“Ní gádh, a Thighearna Easboig,” arsa Colla, “dhúinn a thuille de
dhuagh an sgéil a dh’fhághail, chómh fada agus a théidhean aon amhras a
bheith ar Art, ach ba mhaith liom, dá bhféadainn é, teacht suas leis an
bhfear a fuair an eochair. Manach ab eadh é do réir mar adeir Meargach.
Bhí eólus na mainistreach go maith aige, agus eólus an érdaim. Bhí
fhios aige an eochair a bheith agam-sa agus gan aon bhreith a bheith ag
aoinne ar í fhághail as mo láimh. Bhí fhios aige gur bh’é Meargach a
dhein í. Cé h-é an fear a dh’fhéadfadh an t-eólus san go léir a bheith
aige agus nách duine des na manachaibh é, agus a chuaidh suas ag triall
ar Mheargach i riocht manaigh?”

“Ní fhéadfadh sé dul suas go Luimneach i riocht manaigh,” arsa’n
Legáid, “gan culaith manaigh a bheith aige le cur uime.”

“Ní féadfadh go díreach,” arsa Colla, “agus cá raibh sí le fághail
aige?”

“An dóich leat,” arsa’n Legáid, “a’ bhféadfá a dhéanamh amach ó-s na
manaigh ar thug aoinne acu culaith manaigh ar iasacht d’ aoinne le
déanaighe? Má cheistighean tú iad air sin seachain agus ná leig uait
aon nídh i dtaobh na cailíse. Dá mbéadh ’fhios ag an mbitheamhnach go
bhfuiltear ar a thóir ní bhéadh aon bhreith againn ar theacht suas
leis.”

“Ní’l agam ach an gnó dhéanamh chómh h-aicilíghe agus d’fhéadfad é,”
arsa Colla.

Ansan do tugadh aghaidh ar ghnóthaíbh eile agus do fágadh an sgéal san
ar an gcuma san.

Do chríochnuigh an Legáid an gnó a bhí aige le déanamh i n-Éirinn.
Ansan chuaidh sé go Ceann Cora agus d’fhág sé slán ag an Árdrígh.
D’fhág sé slán ag teighlach an Árdrígh. D’inis sé do Bhrian cad é an
sgéal áthais a bhéadh aige do’n Phápa nuair a neósfadh sé dhó na neithe
móra a bhí déanta ag Brian do’n Chreideamh i n-Éirinn, agus na neithe
ba mhó ’ná san a bhí i ndán dó a dhéanamh anois nuair a bhí a chómhacht
agus a ghradam agus a dhlighthe i bhfeidhm ar Éirinn go léir. Dúbhairt
Brian leis go neósfadh sé an fhírinne do’n Phápa nuair a neósfadh sé
na neithe sin dhó. Ansan do bhronn Brian seóide uaisle air, agus do
sgaradar.

D’fhág an Legáid slán ag Murchadh, agus d’fhág sé slán ag Gormfhlaith.

Isé focal déanach adúbhairt sé le Colla agus é ag imtheacht amach ar an
loing, ó Inis Cathaigh: “An cuimhin leat, a Cholla,” ar seisean, “an
focal úd adúbhart leat i dtaobh Bhriain agus an nímhe?”

“Is cuimhin, a Thighearna Easboig,” arsa Colla. “Do labhras leis an
Ríghdhamhna. Tá gach nídh socair díreach mar a chómhairlíghis.”

“Labhair airís leis,” ar seisean, “agus inis dó go ndúbhart leat
labhairt airís leis.”

“Déanfad, a Thighearna Easboig,” arsa Colla.

Chuaidh an Legáid ar bórd na loinge agus do ghluais an long amach ó
Inis Cathaigh, siar bhéal na Sionainne, thar Léim Chúchulainn, amach an
fharaige mhór.

Do dhein na manaigh i n-Inis Cathaigh a ngnó do réir na riaghal. Bhí
an sgoluigheacht ins na sgoileanaibh agus na h-úrnuighthe ins na
h-eaglaisibh, an trosgadh agus an treighneas agus gach gnó diadha eile
ar siúbhal mar ba cheart, fé chomairce Sheanáin naomhtha. Bhí Colla go
díchealach agus go dúrthachtach ag feuchaint i ndiaigh gach aon nídh
agus i ndiaigh gach aon duine. Bhí eochair an bhosca iarainn ’n-a
sheilbh féin aige go h-aireach, agus ní fheidir aoinne sa tigh ná go
raibh an chailís dhaor úd istigh go daingean sa bhosca iarainn fé’n
nglas. Ní raibh, ámhthach.




LEABHAR A DÓ.




CAIBIDIOL I.

CÍOS AN ÁRDRÍGH.


Chómh luath agus bhí Brian socair sa n-Árdrígheacht thusnuigh a chíos
ar theacht chuige isteach ó gach aon pháirt d’ Éirinn. Deirtear gur
tugadh Brian Bóramha air mar gheall ar an gcíos a dh’éilimh sé. Ní
dóich liom go bhfuil fírinne sa n-abairt sin. Ní h-é Brian a cheap an
cíos. Bhí cíos an Árdrígh ceapaithe na céadta blian sar a dtáinig Brian
chun na h-Árdrígheachta. Nuair a tháinig Brian chun na h-Árdrígheachta
do chuir gach rígh cúige ag triall air an cíos a bhí ceangailte air,
do réir dlíghe na h-Éirean, do chur ag triall ar Árdrígh Éirean. Deir
cuid de’n tseanachus gur b’é cúis ’n-ar tugadh Brian Bóramha air ’ná
so. Bóraimhe ab ainim do’n bhaile ’n-a raibh ríghtheighlach Bhriain,
ag ceann na cora. Do tugadh, as san, “Ceann Cora” ar an ríghtheighlach
agus do tugadh Brian Bóraimhe ar Bhrian féin toisg é bheith ’n-a
chómhnuighe ar an mBóraimhe. Measaim gur mó an chiall atá leis an
gcaint sin ’ná leis an gcaint eile.

Lá Samhna an lá a bhí ceapaithe i gcómhnuighe riamh chun cíosa an
Árdrígh do chur isteach, agus ’seo mar a bhí an cíos socair:

Ó Chonachtaibh ocht gcéad bó agus ocht gcéad muc.

Ó mhuintir Chorcomaruadh deich gcéad damh agus deich gcéad caoira agus
deich gcéad brat.

Ó Chorcabaoisgne deich gcéad damh agus deich gcéad molt agus deich
gcéad muc agus deich gcéad brat.

Ó mhuintir Chiarruidhe deich gcéad damh agus deich gcéad bó agus deich
gcéad muc.

Ó mhuintir Mhúsgráidhe trí chéad bó reamhar agus trí chéad loilígheach
agus trí chéad muc agus céad brat.

Ó Thír Chonail chúig céad bó agus chúig céad brat.

Ó Thír Eóghain trí chéad muc agus trí chéad ualach iarainn.

Ó Chlann Rudhríghe trí caoghaid bó agus trí caoghaid muc.

Ó Oirghiallaibh céad agus trí fichid bó.

Ó Chúige Laighean trí chéad bó reamhar agus trí chéad muc agus trí
chéad ualach iarainn.

Mar sin dóibh mór-thímpal na h-Éirean go léir. Ní’l curtha síos
anso agam ach fíor bheagán des na cíosanaibh, oiread díreach agus
thaisbeánfaidh an tslígh ar a ndíoltí an cíos, agus an fághaltas cíosa
a bhíodh ag tuitim ar na cineachaibh agus ar na dúthaibh fé leith.

Bhí a gcion de’n chíos ar na Lochlanaigh, leis, an chuid acu a bhí
socair i mbailtibh móra na h-Éirean. Bhí ar Lochlanaigh Bhaile Átha
Cliath trí caoghaid píopa fíona do thabhairt mar chíos d’ Árdrígh
Éirean. Bhí ar Lochlanaigh Luimníghe trí chéad agus trí fichid píopa d’
fhíon dearg a thabhairt mar chíos dó.

B’fhéidir go bhfiafróch’ duine conus fhéadfadh Lochlanaigh Luimníghe
cíos a dhíol le h-Árdrígh Éirean má bhíodar go léir díbeartha a’
Luimneach?

Bhí an chuid acu nár ghéill do Bhrian díbeartha, ach an chuid acu do
ghéill dó agus do gheall bheith dílis dó, do fágadh ann iad. Fear
eagnaidhe, tuisgionach, ab eadh Brian. Daoine go raibh eólus mór
acu ar gach gnó ceannaigheachta ab eadh na Lochlanaigh a bhí ins na
catharachaibh cuan i n-Éirinn an uair sin. Do thuig Brian gur bh’
ana thairbhtheach an rud do mhuintir na h-Éirean ceannaighthe de’n
tsórd san a bheith ins na catharachaibh a bhí ar na cuantaibh. Go
dtabharfaidís isteach ó dhúthaibh iasachta earaí nár bh’ fhéidir a
dhéanamh i n-Éirinn agus go gceannóchaidís ó mhuintir na h-Éirean, le
díol ins na dúthaibh iasachta, na h-earaí a déanfaí i n-Éirinn agus nár
bh’ fhéidir a dhíol i n-Éirinn. Mar gheall air sin iseadh fhág sé na
Lochlanaigh ins na catharachaibh a bhí ar na cuantaibh. D’fhág sé iad i
mBaile Átha Cliath, i bPortláirge, i gCorcaigh, agus i Luimneach, agus
i mbailtibh beaga eile n-a bhféadfadh loingeas teacht isteach chúcha.
Chuir sé fé chíos iad, ámhthach, agus ní raibh aon chur i gcoinnibh an
chíosa acu. Ní raibh an cíos ró throm agus an fhaid a dhíoladar an cíos
bhíodar fé chosnamh Bhriain.

Thagadh an cíos isteach ó Éirinn go léir, gach aon lá Samhna, go
teighlach Bhriain i gCeann Cora. Dob’ uathbhásach an saidhbhreas é.
Ach do caithtí é go léir. Bhíodh suas le trí mhíle bó ann de bhuaibh
ramhara, agus trí chéad déag muc, agus do h-ithtí an fheóil sin go
léir, bhí an teighlach chómh mór san, agus bhíodh oiread san daoine,
uasal agus íseal, ag teacht agus ag imtheacht ann coitchianta. Bhíodh
trí chéad agus chúig cinn fhichid ann de phíopaí fíona, d’ fhíon dearg,
agus trí caoghaid píopa des na fíontaibh eile, agus d’óltí an fíon
go léir, mar bhí féile agus fairsinge i ríghtheighlach Bhriain, agus
saidhbhreas agus uaisleacht, thar gach teighlach Árdrígh d’á raibh i
n-Éirinn ó aimsir Chormaic mhic Airt. Deirtí an uair sin go raibh Brian
ar dhuine des na trí Árdríghtibh ba ghlórmhaire d’á raibh i n-Éirinn
riamh. Conaire Mór mac Eidirsgeóil an chéad Árdrígh dhíobh san, Cormac
mac Airt an tarna h-Árdrígh dhíobh, agus Brian Bóraimhe an trímhadh
h-Árdrígh dhíobh. Choimeád Brian an mhórdhacht san agus an gradam san
agus an chómhacht ríoga san ’n-a lán neart agus ’n-a lán tsoillse an
fhaid a mhair a réim i n-Árdrígheacht na h-Éirean.

Bhí sé ríoga ’n-a phearsan. Fear fionn, árd, deaghchúmtha dob’ eadh
é; fear géagach, fuinneamhail, cuthaigh. Bhí a cheannacha solusmhar.
Bhí éadan leathan, árd, bán air. Bhí srón fhada dhíreach air agus
í beagáinín ró théagartha, ba dhóich leat, do’n chuid eile d’á
cheannachaibh. Ní raibh puínn fhéasóige air agus féasóg dhonn ab eadh
an méid a bhí air sar ar liath sí. An rud a déarfá leis an sróin déarfá
le gach ball eile d’á cheannachaibh é nuair fheuchfá ar gach ball fé
leith dhíobh, .i. go raibh an ball san beagáinín ró mhór; ach nuair
fheuchfá ar a aghaidh i n-aonfheacht chífeá go raibh na ceannacha go
léir do réir a chéile cruinn. Isé rud is mó a thabharfá fé ndeara,
ámthach, ’ná go raibh, dar leat, an iomad báine ’n-a chúntanós. Ansan,
nuair fheuchfá ar a phearsan ba dhóich leat, ar an gcéad amharc, go
raibh na géaga pas beag ró mhór, ró théagartha, do’n chabhail, ach
nuair a thómhaisfeá an cliabh chífeá go raibh an cliabh san níba
théagartha go mór ’ná cliabh aon fhir eile des na fearaibh a bhí ar a
theighlach. Ansan ar ball, ní ró mhór an iongnadh a bhéadh ort nuair a
chífeá a chlaidheamh aige ’á chasadh i dtreó gur dhóich leat ná béadh
meaghchaint slaite ann, agus nuair a bhéarfá ad’ láimh féin ar an
gclaidheamh gcéadna go gcaithfeá do dhá láimh a chur ar an ndornchur
chun é chasadh i n-aon chor. Thuigfeá ad’ aigne ansan gur bh’ é téagar
agus neart na ngéag fé ndeara do’n chabhail feuchaint chómh caol.

Bhí an croídhe agus an aigne agus an mheabhair chinn, agus an tuisgint,
agus an fhoidhne, agus an fhaidearaídhe, agus an géire inntleachta,
chómh maith ar gach aon tsaghas cuma le neart an chuirp agus na ngéag.

Nuair a bhíodh an fear san ag riar na slógh agus ’ghá gcur i
n-íodhnaibh catha agus nuair a labhradh sé leis na fearaibh, do
h-airightí an uile fhocal uaidh go h-árd agus go glan, ó cheann ceann
de pháirc an chamtha; agus i spéirlinn catha, dá labhradh sé árd,
ag stiúrughadh na bhfear nó ’ghá ngríosadh chun an chómhraic, do
mhothuigheadh na fir a bhíodh i n’ aice píoparnach ’n-a gcluasaibh, bhí
a leithéid sin d’uchtach aige agus a leithéid sin de neart ’n-a chliabh
agus ’n-a cheann agus ’n-a ghuth. Nuair a labhradh an guth san i lár
an chatha do chritheadh an namhaid, agus is minic a bhaineadh fuaim an
ghutha san a misneach díobh agus go n-iompuighdís agus go dteithidís.
Níor bh’ aon iongnadh an fear san do ghabháil tré shlóightibh namhad
mar a ghaibh, agus é theacht chun Árdrígheacht na h-Éirean mar a
tháinig.

Bhí ana dheabhramh agá mhac, Murchadh, leis. Bhí an téagar céadna ag
Murchadh ins na géagaibh, agus an fheuchaint chaol sa chabhail aige
mar gheall ar théagar na ngéag. Bhí sé i n-aigne Dhúlainn Óig agus i
n-aigne na bhfear eile n-a raibh aithne acu ar an mbeirt, gur throime
agus gur threise agus gur bh’fhearr d’fhear Murchadh ’ná a athair an lá
b’fhearr a bhí an t-athair.

Bhí an bheirt tréan go maith. Bhí fir thréana ar Dhál gCais, agus d’
admhuighdar go léir ná raibh aon bhreith riamh ag aon fhear eile acu ar
aoinne de’n bheirt sin.




CAIBIDIOL II.

MEARBHALL AIGNE.


Nuair a bhí Brian socair sa n-Árdrígheacht do thusnuigh breis des na
h-uaislibh ar bheith ag teacht go Ceann Cora as gach áird i gcian
agus i gcómhngar. Níor bhfada go mb’ éigean tuille slíghe dhéanamh sa
ríghtheighlach. B’éigean an ríghtheighlach do chur i méid. B’éigean
tighthe nua do chur suas, i n-aice an tíghe mhóir, i dtreó, nuair a
thiocfadh rígh cúige nó priúnsa nó fear léighinn, go bhféadfaí é chur
chun cómhnuighthe ar a shuaimhneas, pé fada gairid ba mhaith leis
fanmhaint.

Chuir an obair sin tuille gnótha ar Mheargach agus ar na ceárdaidhthibh
a bhí ag obair aige. D’á éaghmuis sin, chómh luath agus bhí Brian i
n’ Árdrígh ar Éirinn bhí na ríghthe eile, ríghthe na gcúigí, ag cur
fios go Ceann Cora ar gach aon tsaghas airm. Ní raibh aon mheas ar
chlaidheamh ná ar shleagh ná ar thuaigh mura bhféadfaí a rádh gur i
gCeann Cora, i gceártain Mheargaigh, a deineadh iad. Do chuir san,
leis, tuille gnótha ar Mheargach. B’ éigean dó tuille gaibhní agus
tuille de gach aon tsaghas ceárdaithe do chur ag obair. Bhí cúram mór
air, ach bhí nídh ar a aigne ba mheasa dhó chuige ’ná an cúram, d’á
mhéid é. Bhí fhios aige go raibh an chailís dhaor úd guidithe as an
mainistir agus gur bh’ é féin fé ndeár é. Bhí fhios aige gur dhein
sé beart shímplídhe nuair a thug sé an mhacshamhail úd na h-eochrach
isteach i láimh aoinne le breith síos ag triall ar Cholla. Bhí fhios
aige go raibh sé ceart aige féin dul síos agus í thabhairt isteach i
láimh Cholla féin. Dá ndeineadh sé mar sin thiocfadh an fhírinne amach
láithreach, agus ní guidfí an chailís.

Bhí sé ag machtnamh ar an méid sin ó’n lá a bhí an Legáid ag caint leis
agus d’á mhéid machtnamh a dhein sé ar an sgéal iseadh is mó a bhí an
sgéal ag breith ghreama ar a chroídhe. Bhí an sgéal ’á chur amú ar a
ghnó agus ag baint codla na h-oídhche dhé. Níor bh’ fhéidir dó labhairt
le h-aoinne ’n-a thaobh, ná cómhairle dh’iaraidh ar aon duine de’n
mhuintir a bhí ’n-a thímpal, ná ar aon duine de theighlach Bhriain, le
h-eagla gur tuille díobhála a dhéanfadh sé. Fé dheire shocaruigh sé
ar dhul síos agus ar labhairt le Colla féin. Chuaidh sé síos agus do
labhair sé le Colla.

“Feuch, a Athair,” ar seisean, “tá mo chroídhe briste ó bheith ag
machtnamh ar an gcuma úd ’n-ar deineadh amadán díom i dtaobh na
h-eochrach agus i dtaobh na cailíse. Ní fhéadfainn fanmhaint a thuille
gan teacht chun cainte le t’ onóir. Ní foláir rud éigin a dhéanamh chun
teacht suas leis an mbitheamhnach, pé h-é féin. Brisfidh mo shláinte nó
imtheóchad as mo mheabhair mura ndeintear rud éigin.”

“Tá m’ aigne féin chómh suaithte le t’ aigne-se mar gheall air, a
dhuin’uasail,” arsa Colla, “agus dá mbéinn ag machtnamh go ceann
bliana air ní dóich liom go bhféadfainn cuimhneamh ar cad is ceart a
dhéanamh. Dá dtagadh an t-Árdrígh chúgham anso agus go ndéarfadh sé
gur mhaith leis an chailís a dh’fheisgint, cad a bhéadh agam le rádh
leis? B’fhéidir go ndéarfadh sé i n’ aigne féin go bhfuil an chailís
sin ró dhaor chun í fhágáilt anso. Níor bh’ aon iongnadh liom go
ndéarfadh. B’fhéidir go dtuigfeadh sé i n’ aigne gur cheart cailís
chómh luachmhar a thabhairt do phríomh-eaglais na h-Éirean. Gur mhaith
an tseóid í d’ Árdrígh Éirean le bronnadh ar phríomh-eaglais Éirean,
ar eaglais Árdmhacha. Is ar eaglais Árdmhacha ba cheart í bhronnadh.
Siné a déarfadh aoinne a chífeadh í. Táim mar a bhéinn i n-uisge
bheirithe ó fuair Brian an Árdrígheacht agus ná feadar cad é an neómat
a bhéadh sé chúgham isteach ’ghá rádh gur mhaith leis an chailís sin a
dh’fheisgint. Is truagh chráidhte nár choimeád sé í an chéad lá agus
gan i thabhairt i n-aon chor dúinn!”

“Cad déarfá, a Athair,” arsa Meargach, “dá dtéidhinn agus an sgéal a
dh’innsint do Mhurchadh ó thusach go deire?”

“Caithfear an sgéal a dh’innsint gan a thuille ríghnis, dó féin nó do
Bhrian,” arsa Colla. “D’innseas féin an sgéal do’n Legáid, mar is
eól duit. Dá n-iartí an chailís orm an fhaid a bhí an Legáid anso do
neósfadh an Legáid do’n Árdrígh cad a bhí imthighthe uirthi. Bhéadh an
Legáid idir mé agus an t-Árdrígh agam. Anois tá an Legáid imthighthe
agus tá sgannra orm le h-eagla go n-iarfaí an chailís orm. Má deir
Brian, ‘Cad ’n-a thaobh nár innsis dúinn láithreach go raibh sí
imthighthe?’ cad a bheidh le rádh agam? Déarfar gur breagh a thugas
uain do’n bhitheamhnach ar imtheacht slán agus an chailís a bhreith
leis agus do chur ó aon fhághail a bheith ar í thabhairt thar n-ais.”

“B’fhéidir, a Athair,” arsa Meargach, “go mbéadh sé chómh maith againn
dul chun cainte le Murchadh agus an sgéal a dh’innsint dó ó thusach
go deire. Mise fé ndeár an t-olc go léir. Ní raibh aon cheart agam
gan teacht anso chun cainte leat-sa sar ar thugas uaim an eochair!
Ní fheadar an tsaoghal cad d’ imthigh orm agus a leithéid de ghnó
leanbaidhe dhéanamh. Nuair a chonac an aibíd agus an cochal do baineadh
de m’ chosaint mé glan.”

“Is uathbhásach an sgéal é,” arsa Colla. “Ní fheadar an tsaoghal cá
dtáinig an aibíd. Thaisbeáin an Legáid na manaigh go léir duit agus
dúbhairt sé go ndúbhraís nár bh’ aoinne acu a bhí ann.”

“Dúbhart,” arsa Meargach, “agus dob’ fhíor dhom é. Ní h-aoinne acu a
bhí ann.”

“Ní miste dhom a dh’innsint duit,” arsa Colla, “go raibh sórd droch
amhrais ag an Legáid ar an sagart óg so againn, ar an Athair Art mac
Duibh, ach dúbhart-sa leis dá mba dhó san a thabharfá-sa macshamhail na
h-eochrach go n-aithneófá é.”

“D’ aithneóchainn, a Athair,” arsa Meargach. “Tá a lán des na manaigh
atá anso agus d’ aithneóchainn iad, leis. An manach gur thugas an
eochair dó ní fheaca roimis sin é ná ó shin.”

“Ní baoghal go bhfeacaís ó shin é,” arsa Colla, “agus ní dócha gur
baoghal go bhfeicfir airís é má fhéadan sé coimeád as do radharc. Is
dóich liom d’á luathacht a bheidh an sgéal go léir innste do Mhurchadh
againn gur b’ eadh is fearr é.”

D’imthigh an bheirt suas go Luimneach agus as san go Ceann Cora.
Fuaradar caoi ar chaint a dhéanamh le Murchadh agus d’innseadar dó
gach nídh fé mar a thuit amach, i dtaobh na cailíse. Cheistigh sé
iad go dlúth, díreach mar a cheistigh an Legáid Colla. D’á fheabhas
a cheistigh sé iad, ámhthach, iseadh ba mhó a chuaidh an sgéal i
n-aimhréidh air agus iseadh ba dheacara dhó aon tuairim a thabhairt do
cé r’ bh’ é an bitheamhnach. Dúbhairt sé leó gur bh’fhearr gan an sgéal
do leigint amach.

“Isé mo thuairim láidir,” ar seisean, “pé h-é an bitheamhnach, ná
fuil sé ró fhada uainn an neómat so, agus go bhfuil sé ag faire go
dlúth orainn feuchaint cad a dhéanfaimíd. Ní h-aon duine iasachta é.
Thaisbeáin sé an iomad eóluis. Bhí fhios aige cá raibh an chailís i
gcoimeád, agus bhí fhios aige cá raibh an eochair, agus bhí fhios
aige cé r’ bh’ é an gabha a dhein an eochair. Is iongantach an bob
a bhuail sé ort, a Mheargaigh!” ar seisean, ag cur sgeartadh gáire
as.--“Má airighim-se aon fhocal ó m’ athair,” ar seisean, “’ghá rádh
gur mhaith leis an chailís a dh’fheisgint, nó gur mhaith leis í chur go
h-Árdmhacha, cuirfidh mé dhé é. Ní mór dhúinn go léir bheith ag faire
coitchianta feuchaint an bhfaighmís aon phioc de radharc ná de bhalaith
an bhitheamhnaigh.”

Chuir an méid sin aigne na beirte chun suaimhnis mórán. Tháinig
Meargach go Luimneach chun a ghnótha, agus tháinig Colla abhaile chun
na mainistreach.

Nuair fhágadar Murchadh do chrom seisean ar mhachtnamh. Thuig sé
áilneacht na cailíse agus a daoire. Bhí fhios aige, pé r’ bh’ é
an bitheamhnach, go ndéanfadh an chailís sin fear saidhbhir dé i
gcaitheamh a shaoghail, dá bhféadadh sé í dhíol, agus go ndéanfadh sí
daoine saidhbhre d’á shliocht ar feadh seacht nglún. Bhí fhios aige nár
bh’ fhéidir í dhíol i n-Éirinn: Dá gceannaightí í i n-aon mhainistir
ná i n-aon eaglais i n-Éirinn go n-aireófí teacht tháirsí go luath,
ó bhéal go béal, ameasg ríghthe agus daoine, ar fuid na h-Éirean go
léir. Bhí fhios aige, d’á bhrígh sin, nár bh’fhéidir í dhíol gan í chur
amach a’ h-Éirinn. Tré cheannaighe éigin Lochlanach a caithfí san do
dhéanamh. Bhí gach aon bhaoghal, dar leis, go raibh san déanta cheana.
Bhí an iomad aimsire fághalta ag an mbitheamhnach, agus do réir an
bhuib a bhuail sé ar Mheargach níor bhitheamhnach é do thabharfadh aon
fhaillígh sa n-aimsir a tugadh dó. Má bhí an chailís imthighthe thar
faraige ní raibh ann ach fiantas, dar leis, bheith ag cuimhneamh ar
theacht suas léi go deó. “Ach ní’l agam le déanamh ach bheith ag faire
chúgham,” ar seisean i n’ aigne féin.

“Ní chuirfinn thar mo leasmháthair é!” ar seisean, a’ machtnamh eile.
“Is aici bhí an chailís i gcoimeád sar ar cuireadh síos í go h-Inis
Cathaigh. Agus is cuimhin liom go maith nách le h-aon deagh-thoil
a sgar sí leis an seóid uasail. Ach cé r’ bh’ é an manach? Agus cá
bhfuair sé an aibíd agus an cochal má ba mhanach bréige é? Conus a
fuair sé amach gur bh’ é Meargach a dhein an eochair? Ní dócha go
gcuirfeadh sí féin aibíd agus cochal uímpi----Ach cad é sin agam ’á
rádh! D’aithneóch’ an gabha í láithreach. Má ’sí a dhein an gníomh,
agus go deimhin, a rígan, ní chuirfinn-se thort é, bhí duine éigin
aici chun na h-oibre dhéanamh di. Cé r’ bh’ é an duine sin?----Ní
fheadar an tsaoghal. Ní’l agam ach bheith ag faire chúgham.----Ach
caithfear feuchaint ad’ dhiaigh go géar, a rígan, i neithibh eile leis.
Ní gan chúis a thug an Legáid an foláramh deirineach so dhom agus é ag
imtheacht, tar éis an fholáraimh chéadna thabhairt dom tamal roimis
sin. Ó, ambasa ní dhéanfaidh sé an gnó dhom aon mhíogarnach a theacht
orm.”




CAIBIDIOL III.

“LADY, DOST THOU NOT FEAR TO STRAY.”


Cuid de’n chéad ghnó a dhein Brian, chómh luath agus bhí sé socair
daingean sa n-Árdrígheacht, ab eadh na h-eaglaisí a bhí loitithe i
ndiaigh na Lochlanach do dheisiughadh agus do shlánughadh agus do chur
i dtreó airís. Chuir sé suas an eaglais mhór i gCill Dálua; agus an
eaglais i n-Inis Cathaigh; agus dhein sé athnuachaint ar an eaglais
i dTuaim Gréine. Dhein sé bóithre móra ó thaobh taobh agus ó cheann
ceann d’ oileán na h-Éirean, agus dhein sé drochaid bhreaghtha leathana
láidire ins na h-áiteanaibh ’n-a dtéidheadh na bóithre sin treasna
aibhní, i dtreó gur dhein sé tairbhthe ana mhór do’n phoibilidheacht,
mar gur chuir sé ar chumas daoine dul ar chuardaibh fada gan an iomad
trioblóide. Bhí áthas mór ar an bpoibilidheacht mar gheall ar na
h-oibreachaibh sin.

Dhein sé dúna agus daingeana láidire, leis, i n-a lán áiteana, agus
chuir sé buidheana maithe láidire fear isteach ins na dúnaibh sin agus
ins na daingeanaibh sin, mar lucht coimeádta, i dtreó go mbeidís ann
i gcómhnúighe chun na tíre do chosaint agus chun smacht an Árdrígh do
chur i bhfeidhm ar aon duine, nó ar aon aicme daoine, do mheasfadh an
smacht san do mhilleadh. Do neartuigh sé ar an gcuma san ríghtheighlach
Chaisil, agus ríghtheighlach Cheanfheabhrad, agus an ríghtheighlach
i n-Inis Locha Cé, agus an ríghtheighlach i n-Inis Locha Guir, agus
an ríghtheighlach i nDún gCrot, agus mórán eile de dhúnaibh agus de
ríghtheighlachaibh ar fuid na h-Éirean, agus chuir sé na buidheana fear
isteach ionta chun iad a choimeád agus do chosaint. Do neartuigh san a
chómhacht féin go mór ar fuid na h-Éirean go léir, i dteannta sgáth
agus eagla do chur ar a namhaid, amuich agus i mbaile.

Chuir sé lucht léighinn agus eóluis ag sgrúdadh agus ag breithniughadh
na sean dlighthe agus ’ghá dtabhairt chun soluis, an chuid acu a bhí
imthighthe a’ cuimhne; agus fé mar a chonaic sé gádh leó, chuir sé i
bhfeidhm airís aon chuid acu a bhí imthighthe a’ feidhm le faillígh nó
de thoradh aimsire. Níor ró dheacair dó san a dhéanamh. Bhí a leithéid
d’uraim i gcómhnuighe riamh ag an nGaedhal do dhlígh na rígheachta nár
ghádh a dhéanamh ach a chur i n-iúil dó go raibh an dlígh ann chun a
chur fhiachaibh air an dlígh do chómhlíonadh. Bíon iongnadh anois ar
sgoláirthibh nuair a chíd siad ná raibh aicme áirighthe, ceapaithe
chun na dlígh chur i bhfeidhm, i n-Éirinn fadó. Is dóich leó, agus is
fiór dhóibh é, gur bh’ obair bhaoth dlígh dhéanamh dos na daoine atá
ar an saoghal anois, ná bheith ag brath air go ndéanfaidís an dlígh
sin do chómhlíonadh, mura gceapfaí aicme láidir chun a chur fhiachaibh
ortha an dlígh chómhlíonadh. Ní thuigid siad conus a fhéadadh dlighthe
dhéanamh i n-Éirinn fadó agus ansan a dh’fhágáilt fé-s na daoine féin
na dlighthe do chómhlíonadh. Do féadtí san do dhéanamh mar, chómh luath
agus thuigeadh an phoibilidheacht an dlígh bheith ann, do chuireadh
toil phoibilidhe na ndaoine fhiachaibh ar gach duine fé leith an
dlígh do chómhlíonadh. B’ fhearr le gach duine fé leith, go mór, an
dlígh do chómhlíonadh ’ná fulang leis an ndroch mheas phoibilidhe
a bhéadh air dá bhfeiceadh na daoine é ag tabhairt droch mheas nó
tarcaisne do’n dlígh. Tá soluídí maithe againn ar fheidhm de’n tsórd
san sa n-aimsir seo féin. Má théidhean nós áirighthe i bhfeidhm ar an
bpoibilidheacht anois féin feuch cá bhfuil an duine fé leith go mbeidh
sé de mhisneach aige an nós san do bhriseadh! Aigne phoibilidhe na
ndaoine isí chuireadh dlighthe i bhfeidhm i n-Éirinn fadó, agus is
fearr a chuireadh sí i bhfeidhm iad, agus is iomláine, ’ná mar a thagan
le neart armála dlighthe chur i bhfeidhm anois.

Ná measadh aoinne, ámhthach, ná bristí dlighthe i n-Éirinn fadó. Do
bristí go deimhin. Ach nuair a thagadh an t-é ar a ndéintí an éagcóir,
os cómhair an bhreithimh, agus nuair a thugadh an breitheamh a bhreith,
do glactí an bhreith ar gach taobh agus do déintí d’á réir. Bhí sé
daingean i n-aigne na ndaoine, aoinne ná taisbeánfadh an uraim sin do’n
dlígh ná béadh an rath air. Níor ró dheacair dlighthe fóghanta do chur
i bhfeidhm ameasg daoine de’n tsórd san.

Dhein Brian nídh eile do chabhruigh go mór leis chun na ndlighthe do
chur i bhfeidhm. Ó’n lá a ghlac sé arm gaisge, agus gan é ach chúig
bliana déag, do thaisbeáin sé, ’n-a ghníomharthaibh agus ’n-a bhéasaibh
agus ins gach aon tsaghas deighleála idir é féin agus daoine eile, go
raibh beann thar bár aige ar an gceart, ná déanfadh sé éagcóir ar aon
Chríostaidhe, pé ’cu caraid nó namhaid é, pé ’cu íseal nó uasal é. Do
tugadh an méid sin fé ndeara. Ansan, fé mar a leath cómhacht Bhriain
agus fé mar a mhéaduigh a chreideamhaint, do dhein daoine eile, uasal
agus íseal, aithris air. Ar ball, bhí acu go léir, nó dúbhradar go léir
go raibh acu, beann thar bár ar an gceart, fé mar a bhí ag Brian. Do
glacadh an ceart ’n-a nós acu. Ansan bhí neart an nóis ag cur le neart
an chirt. Bhí neart eile ag cur leis an dá neart san. B’é neart é sin
’ná neart an Chreidimh.

Ná bíodh aon iongnadh ar aoinne gan aon ghádh a bheith le neart armála
chun dlighthe chur i bhfeidhm nuair a bhí na trí nirt sin, neart cirt,
agus neart nóis, agus neart Creidimh, ag oibriughadh as acfuinn a
chéile chun dlighthe chur i bhfeidhm.

Tugaimís fé ndeara cad a thuit amach do Bhrian i n-aon phúnc amháin
de’n cheart agus de’n bheann a bhí aige ar an gceart. Chonaic gach
aoinne go raibh aon bheart amháin éagcóra ná ceadóchadh Brian ar aon
tsaghas cleas ná résún. B’í beart éagcóra í sin ’ná masla thabhairt
do mhnaoi. Chonaic na fir go léir, íseal agus uasal, go raibh gráin
gan teóra ag Brian ar ghníomharthaibh de’n tsórd san. Mar gheall ar an
uraim a bhí acu do Bhrian do dhein na fir go léir, uasal agus íseal,
aithris air sa nídh sin, leis. Má b’ uasal an rud do Bhrian an ghráin
sin a bheith aige ar ghníomharthaibh de’n tsórd san, dob’ uasal an rud
é, dar leó, d’ aon fhear. As san dúbhairt gach fear go raibh gráin
aige féin ar ghníomharthaibh de’n tsórd san. As san do thug gach fear
mar bhéas dó féin bheith ag maoidheamh as nár thug sé riamh “masla ná
tarcaisne do mhnaoi.” Do lean an aithris ar Bhrian, agus do lean an
chaint, agus do lean an maoidheamh. As san do neartuigh an nós agus
do tugadh fé ndeara, ar fuid na h-Éirean, ná deineadh fir Bhriain
gníomhartha de’n tsórd san. Fé mar a leath cómhacht Bhriain do leath na
nósa a bhí ag fearaibh Bhriain. Ar ball do tugadh fé ndeara ná deintí
na gníomhartha gráinneamhla úd i n-aon bhall i n-Éirinn.

Ansan, nuair a thagadh Niamh agus a h-athair go Ceann Cora, agus nuair
a chíodh na ríghthe óga Niamh, do chuimhnighdís ar an uaisleacht agus
ar an nósmhaireacht a bhí tagaithe ar Ghaedhlaibh Éirean go léir agus
deiridís eatartha féin:--“Níor mhiste dhi slat ríoga do thógaint ’n-a
láimh, agus fáinne óir i mbara na slaite, agus siúbhal ’n-a h-aonar ó
Thonn Clíodhna go Dún Sobhairce, agus ní baoghal go ndéanfadh aon fhear
Gaedhlach, uasal ná íseal, oiread agus focal neamh-uramach do labhairt
léi.”

Dúbhradh an chaint sin, nó caint de’n tsórd, chómh minic sin, agus do
tuigeadh chómh maith san fírinne na cainte, gur measadh, ’n-a dhiaigh
san, nuair a bhí Brian agus Niamh agus an chuid eile acu sa n-iúir, nár
chaint a bhí sa sgéal ach gur dhein óigbhean uasal éigin an siúbhal
san, ’n-a h-aonar, ó Dhún Sobhairce go Tonn Clíodhna, agus an tslat
’n-a láimh aici agus an fáinne óir ar an slait, agus ná fuair sí ar
an slígh ach an uraim agus an onóir ba mhó a dh’fhéadfaí a thabhairt
di. Do lean an sgéal ar an gcuma san i seanachus na h-Éirean go dtí go
dtáinig an file Gallda, Ua Mórdha, agus gur chúm sé an dán úd:--

    “Lady, dost thou not fear to stray, &c.”

Is fiú an sgéal san machtnamh a dhéanamh air. Is ’mó rígh agus ímpire
n-a bhfuil cúntas ortha i seanachus an domhain agus n-a bhfuil
moladh mór ar a ngníomharthaibh agus ar a ngradam, ar an gcuma ’n-ar
chuireadar tíortha fada fairsinge fé smacht a lámh, agus ar an gcuma
’n-ar chuireadar, má ba ríghthe fóghanta iad, dlighthe tairbhtheacha
i bhfeidhm. Ní dóich liom, ámhthach, go bhfeaca riamh fós d’á
thabhairt, ar obair ná ar shaothar aon rígh ná aon ímpire acu, moladh
de shaghas an mholta so a thugan an sgéal seanachais seo ar Bhrian.
Ní nósmhaireacht, ná macántacht, ná gníomhartha onóracha, ná uraim
do bhantracht, is gnáth ag leanmhaint slógh agus cogaidh agus armála
agus cathana fuilteacha. Neamh-shuim ins na neithibh sin iseadh is
gnáth ’á leanmhaint riamh. Neamh-shuim i ngach deagh-nós, neamh-shuim
i gceart an fhir thall, neamh-shuim sa n-uraim is dual do mhnáibh; an
beithigheach allta ’ghá thaisbeáint féin sa duine; gabháil do chosaibh
ins gach dualgas d’á mbainean le dlígh, le deagh-nós, le Creideamh;
siniad na neithe is gnáth ag leanmhaint cogaidh agus cómhraic agus
cathana fuilteacha.

Ní raibh Brian riamh, ó táinig sé i n-aois a chúig mblian ndéag,
ach sáidhte i gcogaíbh. Bhí a ghaolta go léir chómh sáidhte ins na
cogaíbh agus bhí sé féin. I n-aimhdheóin na gcogaí go léir do thuill
Brian agus a shlóighte an moladh atá sa sgéal úd i dtaobh na mná
óige agus i dtaobh na h-onóra a fuair sí ar feadh na slíghe go léir
ó Dhún Sobhairce go Tonn Clíodhna. Tá buadh ag Brian sa méid sin ar
chómhachtaibh agus ar ríghthibh agus ar ímpiríbh an domhain riamh.

Táimíd anois ag dul sa deichmhadh céad blian ó fuair Brian agus a
shlóighte an buadh san. Do choimeád ár sínsear cuimhne air. Thugadar
dúinne an cuimhne sin le coimeád. Is ceart dúinn greim daingean a
choimeád air. Caithtear go minic ins na súilibh orainn ná fuil aon
nídh ag baint le n-ár sínsear gur féidir dúinn aon mhaoidheamh ró mhór
a dhéanamh as. Tá againn, i sgéal na mná óige sin, cúis mhaoidhte
agus adhbhar creideamhna ná fuil a leithéid le fághail i seanachus
aon tíre eile fé luighe na gréine indiu. Tá ceangailte orainn, ní
h-amháin cuimhne choimeád ar an adhbhar creideamhna san, ach fós beart
a dhéanamh d’á réir.




CAIBIDIOL IV.

UISGE-FÉ-THALAMH.


Bhíodh Murchadh go minic abhfad ó Cheann Cora ag feuchaint i ndiaigh
gnóthaí na h-Árdrígheachta fé chómhairle a athar. Nuair a bhíodh sé
imthighthe ó Cheann Cora bhíodh sgannra air le h-eagla go ndéanfaí aon
droch ghníomh a gan fhios dó. Bhí an fear frithálmha ceapaithe aige
chun frithálmha ar an Ardrígh, mar ba cheart agus mar ba ghnáth do réir
nósa na h-aimsire sin. Ach cá bh’ fhios dó, dar leis, ná go nglacfadh
an fear frithálmha breab dá ndéintí breab mhaith a thairisgint dó.
Thuig sé i n-aigne gur i gcoinnibh mná a bhí ar an bhfear an cluiche
dh’imirt, i gcoinnibh na mná ba bhreaghtha agus ba mheasa agus ba
ghéire d’á raibh i n-Éirinn an uair sin. Cá bh’fhios dó, dar leis,
cad iad na cleasa dh’imireóch’ sí ar an bhfear dá mba rud é go
dtuigfeadh sí nár bh’fhéidir é bhreabadh. Chonaic an Legáid a diabhal
coímhdeachta. Cá bh’ fhios cad é an congnamh a thabharfadh an diabhal
coímhdeachta san di i n-aon droch ghnó a bheartóch’ sí a dhéanamh.

“Ní h-aon mhaith,” ar seisean i n’ aigne féin, “bheith ag brath air
go bhféadfadh fear frithálmha bheith maith a dhóthin dí féin agus d’á
diabhal coímhdeachta. Caithfidh mé bean a chur ag tabhairt aire dhi.”

Ní fhéadfadh sé cuimhneamh ar aon mhnaoi chun na h-oibre sin ach ar
Niamh. Bhí fhios aige dá mbéadh Niamh i n-aice an Árdrígh, agus a fhios
a bheith aici cad chuige go raibh sí ann, nár bhaoghal go bhféadfadh
Gormfhlaith aon droch nídh dhéanamh a gan fhios di. D’ imthigh sé féin
siar go h-Uíbh Máine. Do labhair sé le Niamh. D’inis sé dhi ó thusach
go deire an sgéal go léir.

“Ní fhéadfainn-se dul go Ceann Cora agus fanmhaint ann, a rígh,” arsa
Niamh. “Ní fhéadfainn imtheacht ó m’ athair féin.”

“Ní’l t’ athair-se i n-aon chontabhairt, a rígan,” arsa Murchadh. “Ní
mar sin do m’ athair-se. Tá sé i gcontabhairt mhór. Dá bhféadainn féin
fanamhaint sa bhaile ní dóich liom go mbéadh aon bhaoghal air. Tá an
iomad eagla aici rómham-sa. Nuair a bhím as baile bíon gach aon nídh
ar a toil aici, agus ní bhíon aon eagla aici roim aoinne. Ní’l aon
phioc d’á fhios agam’ athair go bhfuil aon chontabhairt os a chionn. Dá
neósfaí dó é ní fhéadfaimís é chosaint. Do leigfeadh sé amach an sgéal,
mar ní chreidfeadh sé focal dé. Tá fhios aige nách bean ró mhaith í,
ach ní chreidfeadh sé i n-aon chor go ndéanfadh sí aon iaracht ar é
chur chun báis. Dá n-abradh aoinne leis go ndéanfadh, is amhlaidh a
thiocfadh fearg air. Déarfadh sé gur le corp droch aigne a déarfadh
aoinne a leithéid. Thuigfeadh sé, dá mba ná béadh aon chúis eile aici
le gan an gníomh san a dhéanamh, go seachnóch’ sí é ar mhaithe léi
féin. Go gcuirfeadh bás an Árdrígh í féin as an Árdríganacht. D’á
éaghmais sin, bean ró ábalta iseadh í. Tá curtha ’n-a luighe aici ar
aigne m’ athar ná fuil aon nídh is fearr léi ’ná é mhaireachtaint
abhfad, mar d’á fhaid a mhairfidh sé gur b’eadh is sia a bhéad-sa gan
teacht sa n-Árdrígheacht. Caithfear an t-aireachas a dhéanamh ar m’
athair a gan fhios dó, a Niamh.”

“Ní fheadar, a rígh,” arsa Niamh, “an bhfuil aon bhaoghal go mbéadh
dearmhad ort-sa féin sa sgéal.”

“Cad é an dearmhad a dh’fhéadfadh a bheith orm, a rígan?” ar seisean.

“Ba dhóich liom,” ar sise, “go bhfuil gach aon deabhramh ar an gcaint
sin a dúbhraís i dtaobh an ruda atá curtha ’n-a luighe aici, mar a
deirir, ar aigne t’ athar. D’á fhaid a mhairfidh t’athair iseadh is sia
a bheidh Gormfhlaith ’n-a h-Árdrígain agus iseadh is sia a bhéir-se gan
teacht sa n-Árdrígheacht. Má chuirean sí féin chun báis é cuirfidh sí í
féin as an Árdríganacht láithreach, agus déanfaidh sí Árdrígh dhíot-sa.
Tá fhios aici go maith nách baoghal go nglacfaid fir Éirean aoinne eile
i n’ Árdrígh. B’fhearr léi í féin do bháth ’ná thusa dh’fheisgint sa
n-Árdrígheacht. Sin dá dhíobháil mhóra aici ’á dhéanamh di féin leis an
ngníomh. Cá bhfuil an tairbhthe, a rígh?”

“Tá sé chómh maith agam an sgéal go léir a dh’innsint duit, a
Niamh,” arsa Murchadh, “ach is fé riún atáim ’á innsint duit. Tá
níos mó go mór d’ fhios a gnótha agam-sa ’ná mar is dóich léi. Tá,
mar is eól duit, a mac ’n-a rígh ar Lochlanaigh Bhaile Átha Cliath.
Tá uisge-fé-thalamh aici ’á dhéanamh le fada riamh a d’iaraidh go
bhfaghadh na Lochlanaigh buadh agus go mbéadh a mac féin i n’ Árdrígh
ar Éirinn. Éire ag Lochlanaigh agus Sitric i n’ Árdrígh. Siné atá
uaithi. Ní fheadair aoinne beó cad é an t-uisge-fé-thalamh a dhein sí
chuige sin i gcaitheamh na h-aimsire roim chath Gleanna Mháma. B’ shiné
fé ndeár na Lochlanaigh a bheith chómh líonmhar sa chath san agus an
cath a bheith chómh dian, chómh fuilteach. Bhí sí deimhnightheach go
mbéadh buadh an chatha san ag Lochlanachaibh agus ná tiocfadh Brian ná
aoinne eile againn beó ó’n gcath. Tá an t-uisge-fé-thalamh céadna ar
siúbhal anois airís aici. Is dóich léi ná fuil fhios agam-sa é. Tá níos
mó go mór d’ fhios a gnótha agam ’ná mar is dóich léi. Tá rígh Lochlan
ag gleusadh armála agus ag déanamh loingeas agus ’á gcur ar uisge.
Tá muintir na h-Ioruaidhe ’ghá ngleusadh féin chun cogaidh, ach ní
h-innstear cad é an cogadh é ná cad chuige an gleusadh. Tá ollmhúchán
ar siúbhal ar oileán Mhanain agus i n-oileánaibh Alban agus thuaidh
i n-Ínsibh Orc. Ní deir aoinne focal i dtaobh cad é an bun atá leis
an obair go léir agus leis an ollmhúchán go léir. Tá fhios agam-sa
go maith cad é an bun atá leis an ollmhúchán. Tá Gormfhlaith agus a
mac, rígh Lochlanach Átha Cliath, ag déanamh a ndíchil ar gach aon
tsaghas cuma chun bheith ollamh ar chath uathbhásach eile do bhualadh
ar son Árdrígheachta na h-Éirean chómh luath agus gheóbhaid siad an
chaoi cheart air. Dá bhfaghadh m’ athair bás díreach nuair a bhéadh an
t-ollmhúchán críochnuighthe acu, do thiocfadh san agus a dtoil isteach
le n-a chéile go h-áluinn.”

“Tuigim thú, a rígh,” arsa Niamh. “Agus dá mba ná béadh aon fhonn ar t’
athair bás d’fhághail an uair ba mhaith leó é dh’fhághail báis, isé do
mheas go dtabharfadh Gormfhlaith congnamh dó chun báis a dh’fhághail.”

“Táim deimhnightheach dé, a rígan,” arsa Murchadh. “Dá mbéadh a gcuid
ollmhúcháin curtha chun cinn acu agus iad ollamh, agus ansan go
bhfaghadh m’ athair bás oban, bhéadh gnó na h-Éirean ’n-a phraisigh,
dar leó. Bhéadh sé ’n-a chogadh dhearg idir mise agus M’lsheachlainn
feuchaint cé bhéadh i n’ Árdrígh. B’fhéidir go mbéadh sé ’n-a chath
trír, go ndéanfadh Ua Néill thuaidh iaracht ar an Árdrígheacht
do shealbhughadh dhó féin. Ansan dá bpreabadh neart maith láidir
Lochlanach isteach chúghainn níor ró dheacair dóibh Éire chur fé n-a
smacht agus Árdrígh dhéanamh de Shitric.”

“Ambasa, a rígh,” arsa Niamh, “is breagh glan géar an fheuchaint atá
aici ’á dhéanamh roímpi. Cad tá agaibh-se ’á dhéanamh? Ní dócha go
bhfuiltí-se i nbhúr suidhe díomhaoin agus iad súd ’ghá n-ollamhughadh
féin chómh díchealach.”

“Ná bíodh eagal ort, a rígan,” arsa Murchadh. “Ní’l aon fhaillígh
againn ’á dhéanamh. Táimíd ag gleusadh slógh ins gach aon chúinne de’n
tír agus ag cur na n-arm is fearr ’n-a lámhaibh. Tá an t-ollmhúchán
againne ’á dhéanamh chómh dian chómh díchealach agus atá acu-san, nó b’
fhéidir níos déine, ach táimíd ’ghá dhéanamh a gan fhios chómh maith
agus fhéadaimíd é. Táid na mílte fear againn cheana féin ins na dúnaibh
agus ins na daingeanaibh anso agus ansúd ar fuid na tíre. Níor dhóich
le h-aoinne ná béadh sáidhte i n-ár n-obair go bhfuil oiread nirt
againn agus atá.”

“Ba dhóich liom-sa, a rígh,” arsa Niamh, “go bhfuil dearmhad sa nídh
sin oraibh. B’fhéidir dá bhfeictí bhúr neart go n-eireófaí as an
ollmhúchán thall, mar go dtuigfí nár bh’ aon mhaith bheith a d’iaraidh
buadh fhághail oraibh.”

“Ní eireófaí, a rígan,” arsa Murchadh. “Is amhlaidh a déanfaí tuille
díchil ar an ollmhúchán thall. Tá Gormfhlaith ró cheapaithe ar an
ndroch obair atá curtha roímpi aici. D’á laige a mheasfaidh sí sinne
bheith iseadh is dóichíghde gan an iomad nirt a bheith cruinnighthe
aici i n-ár gcóir. Tá fhios aici go bhfuilimíd ag gleusadh slógh ach
ní’l ’fhios aici cad chuige go bhfuilimíd ’á ngleusadh. Ní’l fhios aici
go bhfuil fios a h-oibre féin againn mar atá. Is dóich léi gur chun
na h-Árdrígheachta do choimeád ó Mh’lsheachlainn agus ó Ua Néill an
gleusadh slógh atá againn ’á dhéanamh. Dá mbeitheá-sa i gCeann Cora i
bhfochair m’ athar do thuigfeadh Gormfhlaith gur ag faire uirthi féin
a bheitheá ann. Ansan ní bhéadh aon bhaoghal go ndéanfadh sí aon droch
nidh air. Tá an iomad eagla aici rómhat-sa. Ní fheadar an domhan cad a
dhéanfad mura bhféadair teacht go Ceann Cora agus fanmhaint ann.”

“Ní fhéadfainn imtheacht ó m’ athair féin, a rígh,” arsa Niamh. “Ní
h-aon mhaith dhuit bheith ’ghá iaraidh orm. Faigh duine éigin eile.”

“Feuch, a rígan,” arsa Murchadh, “cad é an bac atá ar t’ athair teacht
i n-aonfheacht leat! Ná déanfadh do dhritháir aire thabhairt do’n
rígheacht so Uíbh Máine? Tá sé chómh ceangailte ar Thadhg Mhór ua
Chealla beart a dhéanamh i gcoinnibh namhad Éirean agus ’tá sé orm-sa,
agus go deimhin, agus ní gádh dhom san do rádh le h-inghín Thaidhg, tá
Tadhg Mór ua Cealla chómh h-ollamh ar bheart a dhéanamh i gcoinnibh
namhad Éirean agus ’tá aon fhear, uasal ná íseal, d’á bhfuil beó i
n-Éirinn indiu.”

“An bhfuil fhios agat cad a dhéanfair, a rígh,” arsa Niamh. “Labhair le
m’ athair agus inis gach aon rud dó, tríd síos, fé mar atá innste agat
dómh-sa. B’fhéidir ansan go dtuigfeadh sé gur ceart dó dul go Ceann
Cora agus fanmhaint ann, agus mise do bhreith leis agus do choimeád i
n’ fhochair ann.”

Do dhein Murchadh an nídh sin. D’inis sé do Thadhg Mhór ua Chealla
an sgéal go léir tríd síos, an t-ollmhúchán a bhí ar siúbhal thall
i gcríochaibh Lochlan agus i gcríochaibh na h-Ioruaidhe agus ins na
h-oileánaibh, agus an t-uisge-fé-thalamh a bhí ag an Árdrígan ’á
dhéanamh chun na h-Éirean a thabhairt fé smacht na Lochlanach agus
Ardrígh a dhéanamh d’á mac féin, de Shitric. Thaisbeáin sé dhó gach
deimhne d’á raibh aige ar an méid sin sgéil. D’inis sé dhó an dá
fholáramh a thug an Legáid dó féin, tré bhéal Cholla. Nuair airigh
Tadhg an sgéal is beag ná gur b’ amhlaidh a bhí sé ar buile toisg nár
h-innseadh fadó dhó é. Shocaruigh sé láithreach ar theacht go Ceann
Cora agus Niamh a thabhairt leis. Do tugadh tigh breagh glan uasal
solusmhar dóibh, chun cómhnuighthe ann, i n-aice thíghe mhóir Bhriain.
Do fuaradh, mar ghnó súl le déanamh do Thadhg Mór bheith ag cabhrughadh
leis an Ardrígh i ngnóthaibh stáit. Níor bh’ aon iongnadh, ansan,
Niamh do theacht ann. Do thuig gach aoinne ná fanfadh sí sa bhaile i
ndiaigh a h-athar.




CAIBIDIOL V.

PÚICÍNÍ.


Cá bhfuair Murchadh an t-eólus a bhí aige ar an ollmhúchán a bhí
ar siúbhal i gcríochaibh Lochlan, agus ar an mbun a bhí leis an
ollmhúchán? Fuair sé an t-eólus ar an gcuma so. Bhí a ghiollaí
turais féin aige agus bhí Caoilte aige mar cheann ortha. Dar leis
an bpoibilidheacht isé gnó Bhriain a bhí ortha a dhéanamh, gnó na
rígheachta. Ach do thug Murchadh gnó eile, leis, le déanamh do chuid
acu go raibh iontaoibh aige asta. Bhí fhios aige go maith ná féadfadh
Gormfhlaith a suaimhneas a cheapadh. Go gcaillfeadh sí an t-anam nó go
mbéadh droch obair éigin ’dir lámhaibh aici. Bhí fhios aige nár bh’ aon
mhaith bheith a d’iaraidh cosg a chur léi. Dá gcurtí cosg léi i n-aon
droch obair amháin ná déanfadh sí ach aghaidh a thabhairt ar dhroch
obair eile agus é cheilt níb’ fhearr. Gur bh’ fhearr sgaoileadh léi
agus eólus cruinn a dh’ fhághail, a gan fhios di, ar gach aon tsaghas
droch oibre a bhéadh ar siúbhal aici. Thug Murchadh an gnó san le
déanamh do Chaoilte, d’ “Fhear na gCos,” a ndúbhairt Conn. Níor mhiste
an gnó thabhairt le déanamh do Chaoilte. Bhíodh sé ins gach aon chúinne
d’oileán na h-Éirean, agus ní sa riocht gcéadna a chítí é aon dá lá as
a chéile. ’N-a cheannaidhe Lochlanach a bhíodh sé uaireanta, istigh i
gcathair Bhaile Átha Cliath, ag díol éadaí olna a déintí i n-Éirinn
an uair sin níb’ fhearr ná mar a déintí iad i n-aon áit lasmuich d’
Éirinn. ’N-a ghráséir a bhíodh sé uaireanta eile agus stoc beag ba
seasga aige ’á dhíol le búistéiríbh Lochlanacha i gcathair Chorcaighe.
Nuair oireadh dó eólus cruinn fhághail agus gan bheith ag brath ar
ráflaí, radharc a shúl féin a dh’ fhághail ar neithibh, théidheadh sé
ar bórd loinge, ’n-a Lochlanach mar ’dh eadh, agus théidheadh sé soir
go Cathair na Beirbe agus chíodh sé gach nídh a bhíodh ar siúbhal ann.
Chonaic sé le n-a shúilibh féin na slóighte d’á ngleusadh, agus d’
airigh sé le n-a chluasaibh na daoine ’ghá innsint d’á chéile gur siar
go h-Éirinn a bhí na slóighte sin go léir le dul chun cathana cruadha
do throid do’n Árdrígan uasal, do Ghormlóda. Gormlóda a thugaidís ar
Ghormfhlaith. Bhí eólus ar chaint na tíre sin ag Caoilte chómh maith
agus dá mb’ ann a tógfaí é. Nuair a théidheadh sé ameasg na ndaoine ann
ní bhíodh fhios ag aoinne ná gur dhuine de mhuintir na tíre é.

Fuair sé amach, ar a measg, ar dtúis gur bh’í Gormfhlaith a bhí ag cur
na h-oibre go léir ar siúbhal, ach is fé riún a h-innstí dhó é. Fuair
sé amach, leis, ar an gcuma gcéadna, go raibh Sitric, mac Ghormfhlaith,
rígh Lochlanach Átha Cliath, ag cabhrughadh le Gormfhlaith ar gach aon
tsaghas cuma. Bhíodh sé coitchianta anonn ’s anall idir an dá chathair
ag tabhairt gach aon tsaghas eóluis do rígh Lochlan ar ghnóthaibh na
h-Éirean, ar an gcuma ’n-a raibh Brian ag tuitim agus nár bh’ fhéidir
dó maireachtaint puínn eile aimsire. Nuair a gheóbhadh sé bás go
dtuitfeadh a chómhacht as a chéile. Ná béadh aon bhreith ag Murchadh ar
fhearaibh Éirean a choimeád dlúithte ’n-a chéile mar a bhíodar dlúithte
ag Brian. Go mbéadh ríghthe na tíre, thuaidh agus theas, ag marbhughadh
a chéile mar gheall ar an Árdrígheacht. Ná béadh aon bhac ar shluagh
Lochlanach preabadh chúcha isteach an uair sin agus gabháil de chosaibh
ionta i ndiaigh chéile. Go mbéadh a leath ar thaobh na Lochlanach féin,
i gcoinnibh an leath eile, chómh luath agus thiocfadh na Lochlanaigh.
Gur bh’é buac rígh Lochlan an neart slógh ba mhó fhéadfadh sé
chruinniughadh a bheith cruinnighthe gleusta curtha le chéile aige
i gcóir bháis Bhriain, nó i gcóir pé rud a thiocfadh. Do thuig rígh
Lochlan an nídh sin go h-áluinn, agus bhí sé ag déanamh a dhíchil agus
’á dhéanamh go maith, agus má bhí ní raibh oiread agus cor aige ’á
chur dé, ná ag Sitric ’á chur dé, ná raibh cúntas cruinn ag Caoilte ’á
thabhairt do Mhurchadh air.

Théidheadh Caoilte go h-oileán Mhanain, leis, agus chíodh sé cad a
bhíodh ar siúbhal ann, agus chuireadh sé cúntas cruinn air ag triall ar
Mhurchadh.

Thug sé cúpla cuaird óthuaidh go h-Ínsibh Orc agus chonaic sé cad a bhí
ar siúbhal ann. Fuair sé go raibh ainim Ghormfhlaith i mbéalaibh na
ndaoine ann, agus go raibh talamh saidhbhir geallta i n-Éirinn, saor ó
chíos, d’aon fhear a thiocfadh ag cabhrughadh le Gormfhlaith agus le
rígh Lochlanach Bhaile Átha Cliath sa chogadh a bhí le teacht.

’N-a chuardaibh go léir, nuair airigheadh Caoilte an cómhrádh ar
siúbhal i dtaobh an chogaidh a bhí le teacht agus i dtaobh na
dtalmhaintí saidhbhire saora a bhí le fághail de bhár an chogaidh,
thugadh sé fé ndeara, nuair a deireadh an fear, “Ní raghad-sa go
h-Éirinn. Is buan fear ’n-a dhúthaigh féin. Mharbhóch’ Murchadh
mé,” go ndeireadh an bhean, “Is fear meathta thú! Mura dtéidhir-se
ann raghad-sa ann! Nó má théidhean tú ann raighmídh go léir ann
i n-aonfheacht leat. Tá fir againne a bheidh maith a dhóthin do
Mhurchadh, ní h-eadh ach ró mhaith dhó. Is fearr dul go h-Éirinn, pé
crích a bhéarfaidh sinn, agus beatha bog sóghail a bheith ag duine ar
thalamh bhreagh shaidhbhir, ’ná bheith a d’ iaraidh beatha docht daor a
bhaint as na riasgaibh fiaine fuara so!”

Bhí aithne mhaith ar Mhurchadh an uair sin, ní h-amháin ameasg na
Lochlanach a bhí ’n-a gcómhnuighe i n-Éirinn, ach ar fuid tíre Lochlan
go léir, agus ar fuid na h-Ioruaidhe, agus i n-Ínsíbh Orc, agus chómh
fada óthuaidh le h-Inis Tuile. Nuair ba mhaith le mnaoi eagla chur ar
leanbh ní deireadh sí ach, “Eist do bhéal nó glaodhfad ar Mhurchadh
chúghat!” nó, “Chúghat Murchadh!”

Ní raibh Caoilte i n’ aonar sa n-obair a bhí aige ’á déanamh. Bhí a
theachtairí aige le cur uaidh go h-Éirinn nuair a bhíodh eólus éigin ná
fuilingeóch’ ríghneas aige le cur ag triall ar Mhurchadh. Chuireadh sé
uaidh a theachtaire agus d’fhanadh sé féin thall ag faire chuige, ag
lorg tuille eóluis.

Do thárla, lá d’á raibh sé thall i gCathair na Beirbe, gur ghluais
ráfla ó bhéal go béal ameasg na ndaoine.

“Ó,” a déarfadh duine le duine, “ar airighis an sgéal nua?”

“Níor airigheas airiú! Cad é an sgéal nua é?” a déarfaí ’á fhreagradh.

“Árdrígh Éirean atá marbh!”

“Eist do bhéal!”

“Ó, go deimhin ní’l aon fhocal bréige ann. Lochlanach óg uasal ó Áth
Cliath a thug an sgéal nua anall anso ag triall ar an rígh, agus d’á
chómhartha san féin isé Sitric, rígh Lochlanach Átha Cliath do chuir
anall é. Tá Brian marbh agus beidh Sitric i n’ Árdrígh anois.”

Ansan déarfadh duine eile a thiocfadh suas:--

“Tá an éagcóir agat. Níor thugais an sgéal sa cheart leat. Ní h-é an
t-Árdrígh atá marbh. Ní’l aoinne marbh. Is amhlaidh a chuir Sitric
anall anso ó Áth Cliath an priúnsa óg, Amhlaoibh, ’ghá innsint do’n
rígh go bhfuil Gormfhlaith go maith agus go bhfuil gach aon nídh ag dul
chun cinn aici ar a toil. Go bhfuair sí an saidhbhreas a bhí uaithi
agus go bhfuil sí sásta.”

“Cad é an saidhbhreas a bhí uaithi?” a déarfadh duine eile. “Nách í
Árdrígan na h-Éirean í? Tá an saidhbhreas san aici le fada anois. Nár
bhuailtear a thuille uimpi! Cad a chuir i mbéal an amadáin seo Brian a
bheith marbh?”

“Ní fheadar-sa san,” a déarfadh an fear eile, “mura mar seo a dh’eirigh
an focal. Dúbhairt Gormfhlaith le h-Amhlaoibh a dh’innsint do’n rígh go
raibh Brian ag tuitim leis an aois go tiugh, agus ná féadfadh sé, agus
a dhícheal a dhéanamh, seasamh puínn níos sia. Is dócha, nuair a leath
an chaint sin ameasg na ndaoine gur chuireadar leis an gcaint agus gur
dheineadar a bhás as an gcaint. Nuair a bhíon ráfla ag gabháil tímpal
bíon gach aoinne ag cur leis.”

Chuir an chaint sin Caoilte ag machtnamh. Cé r’ bh’ é an t-Amhlaoibh
seo? Nó ar bh’fhéidir i n-aon chor gur bh’ é cara Thaidhg Óig uí
Chealla é?

“Ní foláir dom, má fhéadaim é, radharc fhághail air,” ar seisean i
n’aigne féin.

Chrom sé ar dhruidim, ar feadh raint laethanta, i dtreó an
ríghtheighlaigh le pé mangaireacht a bhí ar siúbhal aige. Bhíodh sé
ag faire ar na h-uaislibh agus iad ag dul isteach ’s amach. Theip air
aon radharc fhághail ar aoinne de shaghas Amhlaoibh. Má theip bhí rud
eile nár theip air. Níor theip air ceathrar lucht airm do theacht n-a
thímpal do phreib agus prísúnach a dhéanamh dé agus é chur isteach i
gcarcair dhaingean, sar a’ raibh fhios aige, ba dhóich leat, cad a bhí
ag imtheacht air. Níor labhradh oiread agus focal leis. Níor deineadh
ach breith air agus a dhá láimh a cheangal lastiar dé agus púicín a
tharang anuas ar a shúilibh agus é thógaint chun siúbhail. Nuair a
bhí sé istigh sa phrísún do cuireadh slabhra fan chuim air, agus bhí
an ceann eile de’n tslabhra san daingean sa bhfalla. Do baineadh dé
an púicín agus do fágadh ansan é i n’ aonar. Tar éis raint aimsire
do tugadh bia chuige agus do baineadh an ceangal d’á lámhaibh an
fhaid a bhí sé ag ithe an bhídh. Amáireach a bhí chúgainn, tár éis
cheithre h-uaire fichid a bheith caithte aige i n’ aonar, do tugadh an
bia chuige airís. Do tugadh an bia chuige mar sin gach aon lá. Gach
aon uair a thagadh an bia do labhradh Caoilte leis an dteachtaire,
agus d’fhiafraigheadh sé dhé cad é an chúis gur cuireadh isteach sa
phrísún san é agus gan aon rud déanta as an slígh aige. Ní thugadh an
teachtaire aon fhreagra air ach fé mar a bhéadh sé bodhar balbh. D’
imthigh lá agus oídhche, agus d’imthigh lá eile agus oídhche eile,
agus d’fhan Caoilte sa phrísún. D’imthigh seachtmhain, agus ambasa bhí
gach aon deabhramh go bhfágfaí sa phrísún san é, níor bh’fhios cad é
an fhaid. Bhí sé ag machtnamh agus ag machtnamh, agus ní fhéadfadh sé
aon tuairim a thabhairt do cad fé ndeara prísúnach a dhéanamh dé. Bhí
fhios aige go maith go raibh sé ag cur eóluis ag triall ar Mhurchadh
go h-Éirinn ar neart slógh tíre Lochlan agus ar acfuinn na tíre agus
ar gach aon tsaghas gnótha stáit d’á raibh ar siúbhal sa n-áit. Ach
bhí fhios aige go maith, leis, ná raibh cogadh an uair sin idir an dá
thír, idir Éire agus crích Lochlan, agus d’á bhrígh sin, pé eólus a
chuirfeadh sé uaidh abhaile go h-Éirinn, nár bh’fhéidir spiaireacht do
chur ’n-a leith. Má labhair sé caint na Lóchlanach chómh maith agus
do labhradar féin í ní dhéanfadh san spiaire dhé nuair ná raibh aon
chogadh ar siúbhal idir an dá thír.

Nuair a bhí breis agus seachtmhain caithte sa phrísún aige do labhair
sé, lá, leis an dteachtaire, mar seo:--

“A dhuine mhacánta,” ar seisean, “ní’l aon lá a tháinís anso le m’
chuid bídh chúgham nár fhiafraigheas díot cad é an chúis gur deineadh
prísúnach díom. Níor thugais aon fhreagra orm. Is maith liom anois an
méid seo do rádh leat, agus tá súil agam go raghaidh an focal ag triall
ar rígh Lochlan. Pé duine is bun le mise chur isteach sa phrísún so,
gan aon droch ghníomh do chur am’ leith, tá an dlígh briste aige agus
díolfaidh sé as. Má tugtar aon anchor dom díolfar as chómh daor agus a
díoladh riamh a’ h-éagcóir. Mura maith leat labhairt liom-sa labhair le
duine éigin eile agus inis an méid sin dó. Labhair leis an t-é a dhein
an gníomh so. Ní duine gan úghdarás a dhein an gníomh so.”

D’imthigh an teachtaire. Ní raibh sé abhfad imthighthe nuair a tháinig
an ceathrar céadna úd airís. Do rugadar ar Chaoilte. Bhaineadar an
slabhra d’á chom. Sháthadar an púicín anuas ar a cheann agus ar a
shúilibh. Do rugadar leó amach é agus síos chun an chuain, agus
chuireadar ar bórd loinge é. Bhí an long ag dul go h-Éirinn. Do
cuireadh suas na seólta agus do ghluais an long. Nuair a bhí an long
tamal amach ar uisge do baineadh an púicín de Chaoilte agus do baineadh
an ceangal dh’á lámhaibh. Ansan do shín an captaéin leitir chuige. Sidé
a bhí sa leitir:--

    “A ‘Dhuinn,’ nó a ‘Chaoilte,’ nó a ‘Chosa Buídhe Árda,’
    nó pé ainim n-ar maith leat freagairt dó, tá t’ anam ’á
    leigint leat an turus so. Mar a deirir, ní’l cogadh idir
    rígh Lochlan agus Árdrígh Éirean. Ach má feictar sa tír seo
    airís tú ní feicfear beó thú ’n-a dhiaigh san.”

Do léigh sé an leitir agus chuir sé chuige í. Bhí an captaéin agus é
féin, agus an fhuirean, síbhialta go leór le n-a chéile go dtí gur
sroiseadh cuan Chorcaighe. Do cuireadh i dtír ag calaith an chuain sin
é agus do fágadh ansan é. Bhí a dhóthin daoine muinteartha i gCorcaigh
aige. Níor bh’fhada an ríghneas a dhein sé eatartha. D’imthigh sé
óthuaidh go Ceann Cora. Níor bh’fhada go bhfeacaidh sé an ríghdhamhna,
Murchadh. Thaisbeáin sé an leitir dó, agus d’inis sé an sgéal go léir
dó, tríd síos.




CAIBIDIOL VI.

DHÁ AMHLAOIBH?


Nuair a h-innseadh an sgéal do Mhurchadh ní miste a rádh ná gur
cuireadh ag machtnamh é. Cé r’ bh’é an fear a sgríbh an leitir sin
a tugadh do Chaoilte? Cé ba bhun le breith ar Chaoilte agus é chur
isteach i bprísún? Sin cuid des na ceisteanaibh a bhí ag Murchadh ’á
fhiafraighe dhé féin. D’inis Caoilte dhó conus mar a dh’ iar Tadhg Óg
ua Cealla air bheith ag faire, ’n-a chuardaibh, feuchaint an bhfaghadh
sé aon tuairisg ar an Amhlaoibh úd, an comrádaidhe a bhí ag Tadhg Óg
i sgoil Ínse Cathaigh. Nuair airigh sé na ráflaí, thall, i dtaobh
an Amhlaoibh a tháinig ó Shitric, ó rígh Lochlanach Átha Cliath, ag
triall ar rígh críche Lochlan, gur chuimhnigh sé ar an Amhlaoibh a
bhí ar iaraidh agus gur bheartuigh sé i n’ aigne radharc fhághail, dá
mb’ fhéidir é, ar theachtaire Shitric, le h-ionachus go mb’ fhéidir
gur bh’ é an t-Amhlaoibh céadna é. Gur a d’ iaraidh an radhairc sin a
dh’fhághail a bhí sé nuair a cuireadh an púicín air.

“Agus anois cad is dóich leat do’n sgéal, a rígh?” ar seisean le
Murchadh.

“Tá raint neithe sa sgéal, a Dhuinn,” arsa Murchadh, “atá soiléir
go leór.” (Bhí fhios ag Murchadh cé r’ bh’é Caoilte.) “An fear a
dh’órduigh an púicín do chur ort-sa bhí fhios aige cad a bhí uait,
gur theastuigh uait radharc fhághail air féin. Bhí fhios aige go
n-aithneófá é dá bhfaghfá radharc air. Fuair seisean radharc ort-sa
sar ar fhéadais-se radharc fhághail air-sean. Do rugadh ’n-a láthair
tu nuair a bhí an púicín ort. D’ fheuch sé go maith ort ansan. Is fear
é go bhfuil cómhacht aige. Mura mbéadh go bhfuil ní bhéadh an lucht
airm úmhal dó. Tá fhios aige cé ’ra mac tu. Siné cúis nár leig eagla
dhó aon anchor a thabhairt duit. Tá an méid sin soiléir go leór. Cad
’n-a thaobh dó a thabhairt le tuisgint duit, agus dúinn go léir, as an
leitir seo, go bhfuil aithne mhaith aige ort? Inis an méid seo dhom, a
Dhuinn. An raibh aithne ag an Amhlaoibh a bhí i n-Inis Cathaigh ort?”

“Ní raibh, a rígh,” arsa Caoilte.

“Is dóich liom, a Dhuinn, go dtuigim an sgéal, ach b’fhéidir dearmhad
a bheith orm,” arsa Murchadh. “Má’s aoinne amháin an dá Amhlaoibh
do bhí aithne aige ort, ach cheap sé, agus dob’ fhíor dhó é, go
rabhais-se deimhnightheach ná raibh. Ansan do sgríbh sé an leitir sin
chun a chur ’n-a luighe ort nár bh’é féin an t-Amhlaoibh go rabhais
ar a lorg, mar go raibh aithne mhaith aige féin ort, agus go raibh
’fhios agat féin ná raibh aon aithne ag an Amhlaoibh eile ort. Is
cuimhin liom an t-Amhlaoibh a bhíodh ag teacht anso ainíos ó Inis
Cathaigh i n-aonfheacht le Tadhg Óg ua Cealla. Mheasas gur bh’ ógánach
deagh-chroídheach macánta osgailte é, agus is dóich liom gur bh’ é sin
meas gach aoinne air. Is iongantach an sgéal é má bhí doimhneas fill
ann lastigh de’n mhacántacht agus de’n osgailteacht go léir. B’fhéidir
nár bh’fhearra dhúinn rud a dhéanfaimís ’ná labhairt le Niamh agus
an nídh go léir do chur ’n-a cómhairle. Anso thall, feuch, atá sí
féin agus a h-athair ’n-a gcómhnuighe,” agus thaisbeáin sé an tigh do
Chaoilte.

“An bhfuil Niamh ’n-a cómhnuighe anso, a rígh?” arsa Caoilte, agus
do las sé go bun na gcluas. Thug Murchadh fé ndeara an lasadh, ach
d’iompuigh sé chómh h-oban san, ag feuchaint ar rud éigin eile, gur
mheas Caoilte nár thug.

“Tá sí ’n-a cómhnuíghe anso le tamal maith anois. Tá sé chómh maith
agam a dh’innsint duit cad ’n-a thaobh.”

Ansan d’inis sé do Chaoilte an dá fholáramh a thug an Legáid uaidh,
agus an sgannra a bhí air féin le h-eagla go ndéanfaí aon iaracht ar
nimh a thabhairt do’n Árdrígh; conus nár fhéad sé a aigne chur chun
suaimhnis go dtí gur chuir sé fhiachaibh ar Niamh teacht go Ceann Cora.

“Tá,” ar seisean, “eagla agam’ leas-mháthair roime n-a súil. An fhaid
a bheidh sí anso ní déanfar aon iaracht ar éagcóir a dhéanamh ar an
Árdrígh. Tuigean Niamh cad chuige go bhfuil sí anso, agus geallaim
dhuit nach miste do Ghormfhlaith eagla bheith aici roime n-a súil. Ní
thuigean aoinne eile sa teighlach, ámh, ach Niamh agus a h-athair, cad
chuige go bhfuil sí anso. Tuigean fear frithálmha an rígh go bhfuil sé
anso chun aire thabhairt do bhia an rígh, díreach mar is gnáth aire
thabhairt do bhia aon rígh. Ní’l fhios aige go bhfuil aon chontabhairt
fé leith ar m’ athair. Tá sé chómh maith againn dul agus do sgéal-sa a
dh’innsint do Niamh feuchaint a’ ndéarfaidh sí go bhfuil dhá Amhlaoibh
ann nó ná fuil.”

Bhuaileadar araon anonn chun an tíghe n-a raibh Niamh agus a h-athair
’n-a gcómhnuighe ann. Chuir Niamh agus a h-athair fáilte rómpa mar ba
chóir.

D’inis Caoilte a sgéal di, ó thusach go deire, agus thaisbeáin sé an
leitir di.

“Coimeádfad an leitir seo, le nbhúr dtoil,” ar sise, “agus taisbeánfad
do Thadhg í. Má ’sé Amhlaoibh Thaidhg a sgríbh í aithneóchaidh Tadhg an
sgríbhinn.”

“Ná béadh sé chómh maith agam-sa,” arsa Caoilte, “preabadh siar go
h-Uíbh Máine agus an leitir a thaisbeáint láithreach dó?”

“Thar a bhfeacaís riamh,” arsa Murchadh.

D’imthigh Caoilte siar. Thaisbeáin sé an leitir do Thadhg Óg ua Chealla.

“Cé ’s dóich leat a sgríbh an leitir sin, a Thaidhg,” ar seisean.

D’ fheuch Tadhg ar an leitir. Do léigh sé í. Do léigh sé airís í.
D’fheuch sé ar Chaoilte.

“Cé is dóich leat a sgríbh í?” arsa Caoilte leis.

“Airiú, cá bh’ fhios dómh-sa cé sgríbh í!” arsa Tadhg. “Ní’l aon phioc
d’á fhios agam cé sgríbh í,” ar seisean, “ná cad é an brígh atá léi.”

Do stad Caoilte. Chonaic sé nár aithin Tadhg an sgríbhinn. Bhí sé
i gcás ’dir dhá chómhairle cé ’cu ba cheart dó an sgéal go léir a
dh’innsint dó nó nár cheart, gan cead ó Mhurchadh nó ó Niamh. Fé dheire
thuig sé, ó thaisbeáin sé an leitir, gur cheart dó a dh’innsint cad
’n-a thaobh gur thaisbeáin sé í agus cad é an brígh a bhí léi. D’inis
sé an sgéal go léir dó, na ráflaí a dh’ airigh sé thall i dtaobh bháis
Bhriain agus i dtaobh an Amhlaoibh a chuaidh anonn ó Áth Cliath, ó
Shitric, go rígh Lochlan, agus i dtaobh an teachtaireachta a bhí ag
an Amhlaoibh sin do’n rígh thall, ’ghá rádh leis go raibh Gormfhlaith
go maith, agus an saidhbhreas a bhí uaithi, go raibh sé fághalta
aici. Ansan d’inis sé dhó conus mar a chuaidh sé féin i gcómhngar do
ríghtheighlach rígh Lochlan feuchaint a’ bhféadfadh sé radharc fhághail
ar an Amhlaoibh úd, agus conus mar a cuireadh an púicín air, agus mar
a cuireadh sa phrísún é, agus mar a cuireadh anall go Corcaigh é, agus
conus mar a thug an captaéin an leitir dó.

D’éist Tadhg leis an innsint go breagh socair go dtí go raibh an focal
deirineach ráidhte. Níor labhair sé ansan féin. D’fhan sé gan labhairt
ar feadh tamail mhaith. Nuair a bhí a mhachtnamh déanta aige do labhair
sé.

“Cad é an saidhbhreas,” ar seisean, “a bhí ó Ghormfhlaith agus a fuair
sí?”

“Siní díreach an cheist nách féidir le Niamh ná le Murchadh ná liom
féin do réidhteach,” arsa Caoilte. (Níor mhaith leis trácht ar an
gcailís gan cead ó Mhurchadh).

“Raghaidh mé leat soir go Ceann Cora,” arsa Tadhg.

Do ghluais an bheirt soir. D’innseadar nár aithin Tadhg an sgríbhinn.

“Shamhluigheas féin gur mar sin a bhéadh,” arsa Niamh.

“Agus ar neóin,” arsa Caoilte, “is tu a dúbhairt an leitir a
thaisbeáint dó.”

“Is mé,” ar sise. “Níor bh’ aon dióbháil í thaisbeáint dó. Ní h-é an
t-é do labhair an chaint do sgríbh an leitir. Fuair sé duine eile chun
na sgríbhinne dhéanamh.”

Bhí Tadhg ana ghruama. Ní raibh focal ag teacht as ach é ag machtnamh.
Bhí an triúr eile ag caitheamh tuairimí chómh maith agus d’fhéadadar
é, agus bhí gach aon tuairim d’ár tugadh ag dúnadh isteach, i ndiaigh
ar ndiaigh, ’ghá chur ’n-a luighe air gur bh’ aon Amhlaoibh amháin an
dá Amhlaoibh. An fhaid a bhí na tuairimí ar siúbhal bhí a lán neithe
beaga ag teacht chun cuimhne Thaidhg, neithe beaga nár chuir sé blúire
suime ionta nuair a chonaic sé ar dtúis iad, ach gur chuir sé mórán
suime anois ionta, agus bhíodar ’ghá thaisbeáint dó go raibh gach aon
deabhramh gur bh’ aon Amhlaoibh amháin an dá Amhlaoibh.

Thuig Murchadh gur cheart guid na cailíse d’innsint do Thadhg. Do
h-innseadh dó é. Níor bheag san.

“Ó,” ar seisean, “nách mé an t-amadán críochnuighthe! Le feall iseadh
ghlac sé an Creideamh. Le feall iseadh ghlac sé na mion-Úird, chun
go gcurfaí isteach sa n-érdam é. Ba cheart mé chrochadh mar gheall
ar leigint dó a leithéid d’ amadán a dhéanamh díom! Feall ab eadh an
cion a bhí aige orm! Ó! Ní chuirfead náire an sgéil díom an dá lá ’s
’n fhaid a mhairfead! Dá mairinn céad ní chuirfinn díom é. A Niamh,
caithfir-se agus m’ athair dul siar abhaile.”

“Airiú, a Thaidhg, a laogh,” arsa Niamh, “cad é an gnó atá agat siar
dínn? Ná fuil fhios agat cad chuige gur tugadh anso sinn? Cad ’tá chun
tu féin a chosg ar aire thabhairt do’n áit thiar?”

“Ní’lim ag dul siar,” ar seisean. “Leanfad an feallaire úd! Bainfead
an gealgháire dhé. Ó! An claidhre! An bitheamhnach fill! Leanfad é agus
tiocfad suas leis agus bainfead an ceann ó n-a ghuaillibh dé.”

“Go réidh, a Thaidhg,” arsa Murchadh. “Ní’l deimhne ceart i n-aon
chor fós againn air gur b’é an t-Amhlaoibh a bhí i n-Inis Cathaigh do
sgríbh an leitir sin nó do labhair an chaint atá inti. Dá mbéadh féin
ní h-alaidh dhúinn gan feuchaint rómhainn le h-eagla gur bh’ amhlaidh
a chuirfimís ar a chumas tuille díobhála dhéanamh dúinn. Má ’sé a
dhein an méid díobhála atá déanta ní h-aon dóichín é. Ní foláir cuid
d’á ghastacht féin a dh’imirt ’n-a choinnibh. Eirigh-se siar abhaile
agus fanadh Niamh agus t’ athair anso. Ní gan fáth a cuireadh amach,
thall i gcrích Lochlan, an ráfla úd i dtaobh bháis an Árdrígh. Do
cuireadh amach an ráfla i dtreó go mbéadh daoine ag dul i dtaithighe
an sgéil agus nuair a thiocfadh an tásg ná déanfaí iomad iongnadh dhé.
Do cuireadh amach an ráfla le cúir eile, leis. Do cuireadh amach é mar
chómhartha, ’ghá rádh le rígh Lochlan ‘Lean de’n ollmhúchán chómh dian
agus fhéadfair é. Ní fheadaraís cad é an neómat a gheóbhadh Brian bás.
Bí ollamh.’ Sé sin le rádh, ‘Cuirfimíd chun báis é chómh luath agus is
féidir é, ach bídhidh-se ollamh!’ Siné brígh atá leis na ráflaíbh.”

“Gabhaim párdún agat, a rígh,” arsa Tadhg le Murchadh, “ach má tá
daoine anso againn atá chómh ceapaithe sin ar an Árdrígh do chur chun
báis cad ’n-a thaobh ná beirtear láithreach ortha agus a ndroch bhearta
do chur ’n-a leith agus iad do chur chun báis! Cad chuige bheith ag
feitheam go dtí go mbeidh an droch bheart déanta acu? Cad é an leigheas
ar an ndroch bheart an cuirptheach do chur chun báis nuair a bheidh an
droch bheart déanta?”

“Is fíor dhuit, a Thaidhg,” arsa Murchadh, “gur shuarach an leigheas
ar dhroch bheart an cuirptheach do chur chun báis nuair a bhéadh an
droch bheart déanta. Ní h-amhlaidh atáthar ag feitheamh go dtí go
ndéanfaidh an cuirptheach an droch beart. Is amhlaidh atáimíd ag
déanamh ár ndíchil chun an chuirpthigh do chosg ar an ndroch bheart
a dhéanamh. Ní féidir cuirptheach do chur chun báis, pé droch amhras
a bhéadh agat air, go dtí go mbéadh droch ghníomh éigin agat le cur
’n-a leith. Mura mbéadh droch ghníomh agat le cur n-a leith cad a
bhéadh agat le déanamh ach tu féin a chosaint air? Siné atá againn ’á
dhéanamh, a Thaidhg. Táimíd ’ghár gcosaint féin ar an gcuirptheach.
Eirigh-se siar abhaile, a Thaidhg, agus ná leig ort le h-aoinne aon
nídh i dtaobh na cainte seo atá déanta anso againn indiu. Ná bíodh aon
eagal ort ná go dtabharfad-sa caoi dhuit, nuair a thiocfaidh an t-am
chuige, ar t’aigne shásamh ar an bhfeallaire.”

“Tá go maith, a rígh,” arsa Tadhg. “Tá t’ fhocal agam chuige sin agus
táim sásta. Tiocfaidh mo lá.”

Agus d’imthigh sé abhaile.




CAIBIDIOL VII.

AN tSÍDHE GAOITHE.


Nuair a bhí Tadhg Óg ua Cealla imthighthe do labhair Murchadh le
Caoilte.

“A Dhuinn,” ar seisean, “pé h-é an t-Amhlaoibh do sgríbh an leitir
sin, nó do labhair an chaint atá intí, tá botún mór déanta aige. D’á
ghastacht é tá dearmhad déanta aige. Bainfead-sa geit as pé h-é féin.
Imthigh ag triall ar Dhúlainn Óg agus abair leis buidhean d’fhearaibh
tobhtha do chur le chéile gan mhaill agus tar chúgham anso chómh luath
agus bheid siad ollamh aige.”

D’imthigh Caoilte.

“Cad a mheasan tú a dhéanamh, a rígh?” arsa Niamh.

“Raghad go h-Áth Cliath, a Niamh,” ar seisean, “agus labharfad le
Sitric. Béarfad teachtaireacht ag triall air ó’n Árdrígh. Táid
Lochlanaigh Átha Cliath, agus Sitric leó, fé smacht an Árdrígh.
Taisbeánfad an leitir sin do Shitric. Tá síthcháin idir Éirinn agus
tír Lochlan. Ó ’tá an tsíthcháin sin ann tá saor chead chun gnóthaí
ceannaigheachta idir an dá thír, agus tá fhiachaibh ar gach tír acu
cosnamh dlíghe a thabhairt dos na ceannaighthibh a thagan ó’n dtír
eile. Tá an cosnamh san againne ’á thabhairt dos na ceannaighthibh
Lochlanacha a thagan go h-Éirinn. Tá geallamhaint againn ó rígh Lochlan
go dtabharfaí an cosnamh céadna do cheannaighthibh Gaedhlacha dá
dtéidís anonn go Danmharg ag déanamh aon ghnótha ceannaigheachta ann.
Chuaidh ceannaighe Gaedhlach anonn le déanaighe. Bhí sé ag déanamh a
ghnótha, gan aon chur isteach aige ’á dhéanamh ar ghnó aon duine eile,
agus gan briseadh ná milleadh dhéanamh ar aon dlígh de dhlighthibh na
tíre sin. Tháinig ceathrar lucht airm, de lucht airm na tíre, agus do
rugadar air, gan chúis gan adhbhar, agus chuireadar i bprísún é, agus
do coimeádadh sa phrísun é breis agus seachtmhain. Caithfear sásamh
a dh’fhághail ó rígh Lochlan as an ngníomh san. Caithfear an ceart
céadna a tugtar do cheannaighthibh Lochlanacha i n-Éirinn do chur i
n-áirighthe do cheannaighthibh Gaedhlacha thall i gcrích Lochlan. Ar
sgáth na h-oibre sin, caithfear a dhéanamh amach má ’s féidir é, an
bhfuil an dá Amhlaoibh ann, nó an é an t-Amhlaoibh a bhí anso againn
atá anois ’n-a theachtaire idir Shitric agus an rígh thall.”

Le n-a linn sin tháinig Caoilte thar n-ais.

“Tá Dúlainn agus na fir ollamh, a rígh,” ar seisean.

“Tá go maith, a Dhuinn,” arsa Murchadh. “Tiocfair-se linn.”

“Cathin a gheóbhmíd aon sgéala uaibh, a rígh?” arsa Niamh.

“An túisge ’n-a mbeidh aon nídh le h-innsint gur fiú é é dh’innsint
curfar teachtaire thar n-ais chúghat, a Niamh,” arsa Murchadh. “Ní gádh
dhom a rádh leat aire mhaith a thabhairt dom’ leas-mhathair.”

“Ná bíodh ceist ort, a rígh,” ar sise. “Tabharfad aire mhaith dhi.
Ní chuirfidh sí cor di a gan fhios dom. Táimíd go h-ana mhór le n-a
chéile. Ach tá fhios aici, is dóich liom, cad é an gnó atá anso agam,
agus tá sí ag déanamh a díchil chun a thaisbeáint dúinn go léir gur
dearmhad mór dúinn aon droch amhras a bheith againn uirthi. Tá an
dícheal san ’ghá coimeád ar fad ó aon nídh a dhéanamh a chabhróch’ leis
an ndroch amhras. Beidh m’aigne féin ana mhí-shásta, a rígh,” ar sise,
“go dtí go mbeidh ’fhios agam cé h-é an t-Amhlaoibh seo, nó an aon
Amhlaoibh amháin an dá Amhlaoibh.”

“Curfar chúghat an t-eólus, a Niamh,” arsa Murchadh, “chómh luath i
n-Éirinn agus bheidh an t-eólus againn le cur chúghat.”

D’imthigh Murchadh agus Caoilte amach chun na h-áite ’n-a raibh
Dúlainn agus na fir ag feitheamh leó. Ar marcaigheacht a bhíodar le
h-imtheacht. Marcaigh mhaithe ab eadh iad go léir. Marcach áluinn ab
eadh Murchadh agus marcach áluinn ab eadh Dúlainn. Ach ní raibh aon
bhreith ag aoinne de’n bheirt, ná ag aon fhear i n-Éirinn an uair sin,
agus M’lsheachlainn Mór féin do chur chuige, ar Chaoilte, chun capail
a mharcaigheacht. An stail ba mhó agus ba threise agus ba thréine dob’
fhéidir a dh’fhághail, agus é bheith ag imtheacht fiain, gan lámh duine
do dhul ar a cheann go dtí go mbéadh sé i n-aois a sheacht mblian, do
léimfeadh Caoilte ar a mhuin, gan srian gan ialait, agus dhéanfadh sé
é mharcaigheacht treasna na dútha go dtí go mbéadh an stail sin chómh
mín le h-uan caoirach aige. Bhí Caoilte cúmtha chun na marcaigheachta
chómh maith díreach agus bhí sé cúmtha chun an reatha. Bhí an neart
agus an fuinneamh go léir agus an bhreis bheagh fhaid ins na cosaibh
aige. Aon chapal a geobhfaí idir an dá chois sin ní raibh aon bhreith
aige, pé léimreach a dhéanfadh sé ná pé casadh a bhainfeadh sé as féin,
ar dhul ó n-a ngreim. Ní fhéadfadh sé an marcach a chur dé ach le h-é
féin d’iomlasg ar an dtalamh. An túisge ’n-a gcuirfeadh an capal chun
luighte bhéadh an marcach ’n-a sheasamh i n’ aice, agus ansan, an
túisge ’n-a mbéadh an capal ar a chosaibh airís bhéadh an marcach ar a
mhuin airís. Níor bheag de radharc, uaireanta, bheith ag feuchaint air
féin agus ar chapal óg fhiain ag iomaigh le chéile go dtí go caitheadh
an capal géilleadh dhó sa deire.

Do ghluais an dírim marcach ó Cheann Cora agus thugadar aghaidh soir
óthuaidh ar Theamhair. Ba sheólta an ghluaiseacht acu é, fan an
bhóthair áluinn a bhí go breagh leathan, leibhéalta, réidh, an bóthar a
deineadh le h-órdughadh Bhriain, ó Cheann Cora go Teamhair.

Tímpal deich míle soir óthuaidh ó Cheann Cora bhí buachail ag aeireacht
bhó ar an dtaobh thuaidh de’n bhóthar. D’ airigh sé, abhfad siar
ódheas uaidh, mar a bhéadh séideadh beag gaoithe tré chrannaibh. Do
neartuigh ar an séideadh i dtreó gur mheas an buachail gur stoirm a
bhí ag teacht. Ansan do neartuigh ar an séideadh i dtreó gur mheas an
buachail nár shéideadh a bhí ann ach fuaim uisge ag gabháil le fánaigh
gleanna. Ansan d’airigh sé mar a bhéadh brúth agus meilt agus fuadar
cuisidheachta, agus do ghluais an marc-shluagh chuige amach ó sgáth na
coille a bhí ar thaobh an bhóthair agus a bhí ’ghá gclúdach uaidh go
dtí san. Thánadar i n’ aice agus ghluaiseadar thairis, agus an fhaid a
bhíodar ag gabháil thairis shamhluigh sé go raibh an talamh ag bogadh
agus ag luasgadh agus ag crith fé n-a chosaibh le neart agus le brúth
agus le fuinneamh a ngluaiseachta agus iad ag imtheacht mar imtheóch’
an tsídhe gaoithe, agus an ceó-bóthair ag eirighe ’n-a ndiaigh, agus
suip agus bileóga feóchta d’á séideadh suas agus d’á gcasadh agus d’á
sguabadh chun siúbhail, leis an ngaoith a tháinig ó’n ngluaiseacht.
D’imthíghdar thairis agus chuaidh an ceó ’n-a shúilibh agus bhí an
fothram ’n-a chluasaibh, agus nuair fhéad sé a shúile do ghlanadh agus
feuchaint airís ortha, bhíodar ag imtheacht soir óthuaidh as a radharc
agus bhí an fothram ag maolughadh. Do mhaoluigh an fothram go dtí ná
raibh ann ach mar a bhéadh fuaim uisge. Do mhaoluigh sé ansan go dtí
ná raibh ann ach mar a bhéadh séideadh gaoithe tré chrannaibh. Ansan
do mhaoluigh sé go dtí ná h-airigheadh an buachail ach puth beag anois
agus airís dé. Ansan bhí sé imthighthe. Do cuireadh a leithéid de sgárd
i gcroídhe an bhuachala gur fhan sé ar an áit sin gan coruighe as ar
feadh abhfad.

Deich mbliana agus dachad ’n-a dhiaigh san, nuair a bhí an buachail sin
’n-a sheanduine, bhíodh sé ’n-a sheasamh ar an áit gcéadna go minic
agus d’airigheadh sé an tsídhe gaoithe ag tusnughadh thiar theas, mar
ar thusnuigh an séideadh gaoithe an uair sin, agus thagadh an tsídhe
gaoithe chuige aniar andeas le fuinneamh, agus do sguabadh sí thairis
soir óthuaidh ag déanamh ceó-bóthair agus ag sgaipeadh na sop, agus
bhíodh sé daingean i n’ aigne gur bh’é Murchadh agus a mharc-shluagh a
bhíodh ann! Bhíodar go léir ar shluagh na marbh, an uair sin.

Ach tháinig Murchadh agus a mharc-shluagh go Teamhair. Chuir sé
teachtaire isteach ag triall ar Mh’lsheachlainn ’ghá rádh leis gur
mhaith leis raint cainte dhéanamh leis. Tháinig M’lsheachlainn amach
agus chuir sé míle fáilte roim Mhurchadh agus rómpa go léir. Do rug sé
leis isteach iad agus dhéin sé cúram mór díobh. Do cuireadh cóir bídh
agus díghe ortha. Ar ball d’inis Murchadh do Mh’lsheachlainn cad a thug
é. Gur cuireadh duine de cheannaighthibh na h-Éirean i bprísún, thall i
bpríomh-chathair tíre Lochlan, gan chúis gan adhbhar. Ansan thaisbeáin
sé an leitir.

“Táim ceapaithe, a rígh,” ar seisean, “ar dhul soir go h-Áth Cliath
agus ar labhairt le Sitric, ó ’sé rígh Lochlanach Átha Cliath é, agus
ar a fhiafraighe dhé an bhfuil aon eólus aige ar an t-é is bun leis
an ngníomh éagcórtha so do dhéanamh orainn. Dá leigimís leó an gníomh
so gan gearán a dhéanamh mar gheall air níor bh’ fhada, b’fhéidir,
go ndéanfaí gníomh eile a bhéadh níba mheasa ’ná é. Is lag an bheart
dúinne a rádh go mbéadh díon agus cosnamh againn ’á thabhairt do
cheannaighthibh Lochlanacha i n-Éirinn, agus ná cuirfimís díon ná
cosnamh i n-áirighthe do cheannaighthibh Gaedhlacha thall i dtír
Lochlan.”

“Agus cá bhfuil an ceannaighe Gaedhlach do cuireadh i bprísún, a rígh?”
arsa M’lsheachlainn.

“Má séantar an gníomh, a rígh,” arsa Murchadh, “beidh an ceannaighe le
fághail.”

“An amhlaidh ba mhaith leat mise dhul leat go h-Áth Cliath, a rígh?”
arsa M’lsheachlainn.

“Dá mb’ é do thoil teacht linn, a rígh,” arsa Murchadh, “ba dhian
mhaith an rud é. Thabharfadh sé le tuisgint do Shitric, agus tré
Shitric do rígh Lochlan thall, agus dos na Lochlanaigh go léir, go
bhfuilimíd ar aon aigne sa sgéal. Do chuirfeadh san eagla ar an t-é
dhein an gníomh pé h-é féin.”

“Tá go maith, a rígh,” arsa M’lsheachlainn. “Raghad-sa libh.”

Bhí dhá bhuidhean acu ann ansan agus iad ag tabhairt aghaidh ar Áth
Cliath. Ní raibh i mBaile Átha Cliath an uair sin ach cathair ana
bheag. Bhí an féar glas ag fás go saidhbhir ar fhormhór an tailimh
atá fé thighthibh móra agus fé shráideanaibh breaghtha fada leathana
anois. Níor dheacair ríghtheighlach Shitric a dhéanamh amach. Thug an
dá bhuidhean aghaidh ar an ríghtheighlach. Do chonacthas ag teacht
iad. Bhí Sitric agus Amhlaoibh thuas i bhfinneóig. Chonacadar an dá
bhuidhean ag teacht chun an ríghtheighlaigh. D’ aithnighdar Murchadh
agus M’lsheachlainn. D’ aithin Amhlaoibh Caoilte. Do rith Amhlaoibh
agus chuaidh sé i bhfolach.

“Ná leig ort go bhfuil aon phioc eóluis agat, a rígh, ar cá bhfuilim-se
ná an bhfuilim beó nó marbh,” ar seisean le Sitric.

Chuaidh Sitric amach ag cur fáilte roim Mh’lsheachlainn agus roim
Mhurchadh. Do tugadh isteach iad féin agus na h-uaisle a bhí i
n-aonfheacht leó, agus do cuireadh gach aon chóir ortha. Ar ball
d’inis Murchadh cad a thug é. Bhí ana chathughadh ar Shitric nuair a
h-innseadh dó an éagcóir a deineadh ar an gceannaighe Gaedhlach thall i
gCathair na Beirbe.

“Ó,” ar seisean, “cuirfead-sa teachtaire anonn ’ghá innsint do’n rígh
gur deineadh an éagcóir sin, agus déanfar an uile shaghas deimhne agus
uruidheachta air nách baoghal go dtabharfar aon chaoi d’aoinne ar a
leithéid a dhéanamh airís.”

“Tá san maith go leór, a rígh,” arsa Murchadh, “ach ní dhéanfaidh san
an gnó anois. Tá órdughadh agam-sa ó’n Árdrígh, má tá an fear a dhein
an gníomh san i n-Éirinn anois, lucht cuardaigh do chur amach chun
beirthe air agus chun é thabhairt chun lámha. Ar mhaithe leis an dá
thír, le h-Éirinn, agus le tír Lochlan, ní foláir an fear a dhein an
gníomh san do chur chun báis. Is bíodhba báis do’n rígh é, mar do thóg
sé chuige féin an t-ughdarás a bhainean leis an rígh. Is bíodhba báis
do mhuintir na h-Éirean é, mar do dhein sé gníomh i gcoinnibh anama fir
Éireanaigh. Is bíodhba báis é do Lochlanaigh, i n-Éirinn nó i n-aon tír
eile, mar do dhein sé gníomh a chuirfidh fhiachaibh ar lucht gach tíre
eirighe ’n-a gcoinnibh, mura ndeintear an gníomh a dh’ agairt, agus
san go luath, ar an t-é a dhein an gníomh. Ar mhaithe linn go léir, a
rígh,” arsa Murchadh, “ní foláir dómh-sa a bheith ar mo chumas a rádh
leis an Árdrígh nuair a raghad abhaile, go bhfuil do bhriathar rígh
agam uait-se chuige go ndéanfair féin do dhícheal, agus go ndéanfaidh
rígh Lochlan a dhícheal, ar theacht suas leis an gcuirptheach a dhein
an gníomh san agus é thabhairt chun lámha agus an bás atá tuillte aige
dh’imirt air.”

“Asdó, b’ fhéidir, a rígh,” arsa Sitric, “ná féadfadh ár ndícheal
teacht suas leis.”

“Ní duine suarach é, a rígh,” arsa Murchadh. “Ní fhéadfadh aon duine
suarach an gníomh a dhein sé do dhéanamh. Ní bhéadh lucht airm an rígh
úmhal do dhuine shuarach. An fear gur dhein lucht airm an rígh rud air,
mar a dheineadar air siúd, ní ró fhuiriste dhó dul i bhfolach ó ríogra
na tíre.”

“Ní fheadar an domhan, a rígh,” arsa Sitric. “Ní’l agam-sa le déanamh
ach mo bhriathar rígh a thabhairt duit go ndéanfad mo dhícheal ar é
thabhairt chun lámha, agus go n-iarfad ar rígh Lochlan a dhícheal a
dhéanamh, leis, chuige. Isé ár mbuac go léir, aon fhear a mhillfidh ár
smacht, é thabhairt chun lámha chómh luath agus is féidir é.”

Nuair a bhí an méid sin cainte déanta eatartha, d’fhág Murchadh agus
M’lsheachlainn slán ag Sitric agus thánadar uaidh. Bhí Amhlaoibh
i bhfolach agus é ag éisteacht leis an gcaint. Nuair a bhí an dá
bhuidhean imthighthe tháinig sé amach, agus bhí a lán cainte idir é
féin agus Sitric feuchaint conus fhéadfaidís teacht as an gcruadh-chás
’n-a rabhdar mar gheall ar an ngníomh a dhein Amhlaoibh.




CAIBIDIOL VIII.

BEIRT DROCH BHUACHAILÍ.


“Déanfaidh an t-annsgian san, Murchadh, díobháil dúinn, a rígh,” arsa
Sitric. “Ní maith a dheinis é an fear do chur sa phrísún. B’fhearr
sgaoileadh leis agus faire do choimeád air.”

“Siné díreach a dhéanfainn mura mbéadh a fhios a bheith agam go
n-aithneóch’ sé mé dá bhfaghadh sé radharc orm,” arsa Amhlaoibh. “Is
dóich leó i gCeann Cora go bhfuilim marbh. Ní’l aon phioc d’á fhios acu
cé r’ bh’é Amhlaoibh ná an bhfuil sé beó. Dá bhfaghadh an fear úd na
gcos radharc orm do neósfadh sé dhóibh cá bhfeacaidh sé mé. Tá aithne
aige orm, ach is dóich leis ná fuil aon aithne agam-sa air féin. Siné
ball ’n-a bhfuil an dearmhad air. D’ aithnigheas an peidléir thall
chómh luath agus do leigeas mo shúil air. Dá bhfeiceadh sé mé sar a
bhfeaca-sa é, agus go n-imtheóch’ sé gan mé ’ghá fheisgint, d’imtheóch’
sé abhaile láithreach agus do neósfadh sé dhóibh i n-Inis Cathaigh agus
i gCeann Cora go bhfeacaidh sé mé, agus cá bhfeacaidh sé mé. Ansan do
bhéadh ’fhios acu go léir cé thóg an chailís. Chonaic Colla mé i gCeann
Cora an lá fhágas an áit. Do curfaí so agus súd le chéile agus bhéadh
’fhios acu go léir cad é an gnó a bhí agam i gCeann Cora an lá san.
Thabharfaidís tuairim do cá bhfuil an chailís anois. Chaithfeadh do
mháthair teitheadh le n-a h-anam as an áit.”

“Mo mháthair!” arsa Sitric.

“Ár máthair, má seadh,” arsa Amhlaoibh. “Ní beag di a bhfuil le fulang
aici eatartha. Is fearr gan a thuille eóluis a thabhairt dóibh. Is
dóich leó go bhfuil an chailís imthighthe thar faraige. Ní féidir d’ár
máthair cor a chur di, do ló ná d’ oídhche, a gan fhios dóibh, tá an
faire chómh géar san uirthi. Dá bhfaighinn-se mo thoil ní raghadh fear
na gcos thar n-ais ag triall ortha. Bhí eagal ar an rígh, dá dtugtí aon
anchor dó go dtiocfadh cogadh as, agus gan sinn ollamh fós, dar leis.”

“Cad é an neart atá ollamh aige?”

“Tá ocht míle fear ollamh aige, i n-arm ’s i n-éide. Dá nglaoidhtí
amáireach air d’fhéadfadh sé dhá mhíle fear eile do chur leis an ocht
míle sin. Ní dóich leis go bhfuilimíd laeth láidir ár ndóthin. Tá
sgannradh Ghleanna Mháma fós air,” arsa Amhlaoibh.

“Ní h-aon iongnadh go mbéadh,” arsa Sitric. “Dhein Clann Chais obair
uathbhásach an lá san.”

“Bainfear móráil an lae sin díobh nuair a thiocfaidh an lá atá ’n-a
gcóir againn,” arsa Amhlaoibh.

“Bainfear,” arsa Sitric. “Ach is fearr feuchaint rómhainn agus sinn
féin d’ ollamhughadh i gceart. Cad é an neart eile, nó na nirt eile,
atá ollamh, nó ag ollamhughadh, i n-éaghmuis nirt rígh Lochlan agus ár
neart féin i n-Éirinn anso?”

“Tá neart d’á ollamhughadh ar oileán Mhanain,” arsa Amhlaoibh, “agus ní
neart suarach é. Tá chúig céad déag fear ann, ollamh aon lá glaodhfar
ortha. Ní’l oileán des na h-oileánaibh atá lastiar d’ Albain gan míle
nó cúpla míle fear ollamh ann. Is dóich liom go bhfuil trí mhíle fear
ollamh ar oileán Sgathaigh.”

“Tá san maith go leór, a rígh, ach an bhfuil aon eólus cruinn agat ar
an ollmhúchán atá ag Brian ’á dhéanamh?” arsa Sitric.

“Ambriathar go bhfuil,” arsa Amhlaoibh. “Ní’l aon mhíogarnach ar
Bhrian. Tá sé ’ghá ollamhughadh féin chómh tréan agus d’fhéadfadh sé
bheith ’ghá ollamhughadh féin dá mbéadh fios ár n-aigne aige chómh
cruinn agus ’tá againn féin. Dá mbéadh sé deich mbliana níos óige ’ná
mar atá sé bhéadh sé fuar againn bheith ag brath ar aon lámh uachtair
a dh’fhághail air. Ach tá sé ana aosta. Ní fios cad é an neómat a
shínfidh sé a chosa. Ansan má bhímíd ollamh beidh gach aon rud ar ár
dtoil againn.”

“Mheasas,” arsa Sitric, “go raibh congnamh aige le fághail chun iad a
shíneadh.”

“Is deacair an congnamh a thabhairt dó, tá an faire chómh dlúth san,”
arsa Amlaoibh. “Tá inghean Thaidhg Mhóir uí Chealla sa n-áit i
gcómhnuighe agus ní féidir aon nídh a dhéanamh a gan fhios di.”

“Airighim a lán daoine ag teacht tháirsi sin ’ghá rádh gur cailín ana
bhreagh í. Cad é an saghas í?”

“Droch shaghas,” arsa Amhlaoibh. “Tá sí dathamhail, deabhraightheach,
áluinn go maith. Déarfainn gur b’ í an bhean is áilne i n-Éirinn í,
lasmuich de’n Árdrígain. Ach tá sí go h-olc.”

“Ní h-é sin adeirtear,” arsa Sitric. “Isé rud atá i mbéalaibh daoine
’n-a taobh ’ná go bhfuil áilneacht a pearsan thar na beartaibh agus gur
bhuaidh uaisleacht a h-aigne agus a méinne ar áilneacht a pearsan.”

“Ná creid focal dé,” arsa Amlaoibh. “Creid a mhalairt. An chéad uair
riamh a chonac í do chonac go raibh sí go h-olc. Droch shaghas iseadh
í. Deirim leat é.”

“Cad é an saghas a dritháir?” arsa Sitric. “Deir gach aoinne go raibh
ana chion aige féin agus ag Amhlaoibh ar a chéile; an t-Amhlaoibh úd a
cailleadh nó d’imthigh amú. Deirtear go raibh sé ag briseadh a chroídhe
ag gol i ndiaigh Amhlaoibh.”

“Ó, cúis gháire chúgainn! An fear bocht. Ní’l ann ach leath-amadán,”
arsa Amhlaoibh. “Bhíodh ana spórt agam air uaireanta. Ní leiginn
m’ aigne chuige, ámhthach. Bhíomair thuas i gCeann Cora lá agus bhí
cleasaidheacht ar siúbhal ann Bhain sé an cos de mharcach bréige ann le
buille thuaigh. Do leigeas féin orm nár fhéadas an cleas a dhéanamh.
’Níor thugais a cheart féin do’n fhaobhar,’ ar seisean liom. Amadán
iseadh é, a rígh. Ní miste fear láidir a thabhairt ar Mhurchadh,
ámhthach. Ní dóich liom gur bhuail riamh fós umam fear chómh láidir le
Murchadh. Deirtear gur treise d’fhear é ’ná a athair an lá is fearr a
bhí a athair. Is iongantach an fear é. Ní fhéadfá do shúile thógaint dé
dá bhfeicfeá ag déanamh na lúthchleas é. Ní’l aon teóra leis an neart
atá suidhte ins gach ball d’á bhallaibh.”

“Tá súil agam ná buailfead uime sa chath so atá le teacht lá éigin,”
arsa Sitric. “Ach feuch, a Amhlaoibh. Tá an sgéal go h-olc agat-sa.”

“Conus san airiú!”

“Caithfear an ceann a bhaint díot.”

“Ó, tuigim,” arsa Amhlaoibh. “Agus tá do bhriathar rígh tabhartha
agat-sa do Mhurchadh agus do Bhrian go ndéanfair do dhícheal chun an
cinn a bhaint díom. Nách símplídhe na daoine iad! Ach ar ndó, táim
féin chómh símplídhe le h-aoinne acu. Dá mb’áil liom-sa an ceann a
bhaint d’ fhear na gcos nuair a bhí greim agam air ní bhéadh an ceann
le baint díom féin anois, agus ní bhéadh do bhriathar rígh tabhartha
uait agat-sa chuige. Ach sin mar imthíghean i gcómhnuighe ar an nduine
ná bainean an ceann d’á namhaid nuair a gheibhean sé an lom air.
Gheóbhaidh an namhaid sin lom air féin agus bainfidh sé an ceann dé.”

“An neósfair do’n rígh gur tháinig M’lsheachlainn agus Murchadh anso?”
arsa Sitric.

“Imtheóchad soir láithreach agus neósfad an uile fhocal dé dhó, agus
neósfad dó go dtáinig fear na gcos anso i n-aonfheacht leó, agus ná
tiocfadh d’á mb’áil leis an rígh leigint dómh-sa an ceann a bhaint dé
i n-inead an phúicín a chur air,” arsa Amhlaoibh. “Chuirfinn-se púicín
air a chuirfeadh deire le n-a chuid spiaireachta. Ach ní h-aon mhaith
bheith ag caint anois air mar sgéal. An ceannaighe! An peidléir! Is
deas an obair bheith ag tabhairt ceart ceannaigheachta d’á leithéid
sin! Ceart spiaireachta atá tugaithe dhó!”

“Agus go mór mór ó’s duine tusa ná déanfadh spiaireacht i n-aon chor!
Ba lag leat a leithéid a dhéanamh!” arsa Sitric.

“Cuir uait an magadh, a rígh,” arsa Amhlaoibh. “Ní cúrsaí magaidh
é. Déanfaidh Donn mac Beathach díobháil fós dúinn, agus ní dhéanfadh
dá ndeintí rud orm-sa nuair a bhí greim againn air. Ach é chur anall
abhaile ’n-a shaoghal agus ’n-a shláinte! Ní féidir liom foidhneamh
leis mar sgéal nuair a chuimhnighim air!”

Do sgar an bheirt. D’imthigh Amhlaoibh anonn go ríghtheighlach rígh
Lochlan agus d’inis sé dhó gach nídh i dtaobh teacht Mhurchadh agus
Mh’lsheachlainn go h-Áth Cliath, fé mar a dúbhairt sé go neósfadh.

“Tá go maith,” arsa’n rígh. “Is fearr go mór an sgéal a bheith mar
atá sé ’ná é bheith mar a bhéadh sé dá gcurtí an fear úd chun báis.
Dá gcurtí chun báis é ní bhéadh Lochlanach beó i n-Éirinn um an
dtaca so ach an méid acu do cuirfeadh iad féin go daingean fé smacht
Bhriain. Ní fhéadfaimís-ne cosg do chur le n-ár ndaoine féin anso. Do
caithfí iad do ghleusadh agus do chur ar loingeas agus iad do breith
go h-Éirinn chun díoltais a dhéanamh ar Bhrian agus ar Ghaedhlaibh
Éirean mar gheall ar mharbhughadh a gcine. Ní bhéadh ach dithineas
agus droch ollamhughadh sa n-obair. Ní raghadh ár neart go h-Éirinn
i n-aonfheacht. ’N-a mbuidhnibh fé leith iseadh do shroisfidís Éire.
Ansan do mharbhóch’ Brian iad ’n-a mbuidhnibh fé leith. Is fearr go mór
an sgéal a bheith mar atá sé. Beidh uain againn ar thuille nirt do chur
le chéile. Agus feuch, a Amhlaoibh, a mhic ó,” ar seisean, “beidh uain
ag Brian ar bhás a dh’ fhághail,------má tá aon aidhm aige ar bhás a
dh’ fhághail i n-aon chor!”

D’fhan an sgéal mar sin agus do ghluais an t-ollmhúchán ar aghaidh, ins
gach aon pháirt de chrích Lochlan agus ins gach aon pháirt d’ oileán na
h-Éirean, go mór mór ins na h-áiteanaibh a bhí dílis do Bhrian.




CAIBIDIOL IX.

MARBHUGHADH LE SOILBHREAS.


An fhaid a bhí an t-ollmhúchán ar siúbhal mór-thímpal na h-Éirean bhí
aghaidh na h-Éirean ar Cheann Cora. Ní raibh lá gan priúnsa éigin, nó
buidhean éigin d’uaislibh nó de mhaithibh móra, ó cheanntar éigin de’n
tír, ag teacht go ríghtheighlach Bhriain, a d’iaraidh cómhairle, nó
ag socarughadh cúise, nó ’ghá fhiafraighe an ’mó fear a bhéadh ortha
do chur le chéile i gcóir an chogaidh a thuig gach aoinne a bhí ag
teacht. Deiridís go léir, nuair a bhídís ag imtheacht, ná raibh riamh
i n-Éirinn rígh chómh mór gradam le Brian; ná raibh riamh i n-Éirinn
ríghtheighlach chómh greanta le ríghtheighlach Bhriain; ná raibh riamh
i n-Éirinn, ná i n-aon tír eile, fir chómh h-uasal, chómh cródha, chómh
tréan i gcath le Clainn Chais.

Ansan deiridís go léir, d’á áilneacht agus d’á nósmhaireacht agus
d’á uaisleacht ar gach aon tsaghas cuma, an ríghtheighlach agus a
raibh ann, gur chuir an Bhanríghin agus Niamh, ar an ngradam agus ar
an uaisleacht agus ar an saidhbhreas agus ar an bhflúirse agus ar an
rabairne, maise ná béadh ortha i n-aon chor mura mbéadh an bheirt sin a
bheith sa n-áit.

Gan amhras dob’ áluinn an bheirt iad; agus ní aithneóch’ aoinne do
thiocfadh ann mar sin ar chuaird ná go raibh caradas idir an mbeirt.
Is ar éigin ba dhóich le duine a thuigeadh Niamh féin uaireanta go
raibh aon nídh eatartha ach caradas, bhíodh Gormfhlaith chómh caoin
chómh cneasda chómh grádhmhar san léi. Bhíodh an t-Aifrean gach aon
mhaidion, ag Maolshuathain, i n-eaglais an ríghtheighlaigh, agus bhíodh
Gormfhlaith agus Niamh ag an Aifrean coitchianta. Do chítí go minic
i gcaitheamh an lae an bheirt i bhfochair a chéile, ag caint agus ag
cómhrádh go soilbhir agus go suairc agus go sultmhar, i dtreó ná bíodh
aon phioc d’ á chuimhneamh ag aoinne ná raibh fios bunús an sgéil aige,
go raibh aon nídh idir an mbeirt ach caradas fírinneach. Ní raibh fios
bunús an sgéil ag Maolshuathain. Do tuigeadh gur bh’fhearr an sgéal a
choimeád uaidh i dtreó ná taisbeánfadh sé aon sgáthamhlacht ’n-a chaint
ná ’n-a chuideachtanas leis an Árdrígh ná leis an Árdrígain. Ach bhíodh
iongnadh mhór air nuair a thagadh Niamh chuige chómh minic roimis an
Aifrean, ar maidin, agus nuair a dh’iaradh sí chómh dian chómh dlúth
air a guidhe do chur suas chun Dé sa Naomh Ídhbirt.

Bhí an aimsir ag gluaiseacht ar an gcuma san. Cómhacht Bhriain ag
neartughadh ins gach aon bhall istigh i n-oileán na h-Éirean, agus
cómhacht Lochlan ag neartughadh ins gach aon bhall lasmuich d’ oileán
na h-Éirean. Na buidheana ins na daingeanaibh ag déanamh taithíghe des
na h-armaibh agus ag leanmhaint ar an dtaithíghe chómh díchealach agus
ba cheart d’fhearaibh ná feidir cad é an neómat a chaithfidís na h-airm
sin do láimhsiáil i gcoímhsgar machaire chun iad féin a chosaint ar
namhdaibh fíochmhara fuilteacha, mar a dhein cuid acu go minic cheana.
Na ríghthe agus na h-uaisle ar fuid na tíre ag cur a mbuidheana féin le
chéile, ’ghá múineadh agus ’ghá ngleusadh agus ag méadughadh a neart,
ag toghadh na bhfear ab fhearr agus ag cur na n-iarmharán i leith
taoibh. An gabha, Meargach, ag obair go dian, na ceardaighthe dob’
fhearr le fághail aige, na teinte ar lasadh agus na builg ag séideadh
aige, do ló agus d’oídhche, agus gan ar a chumas na h-airm a dhéanamh
chómh tiugh agus bhí glaodhach agus ceannach ortha, bhí a leithéid sin
d’ airc ar gach aon rud i bhfuirm fir chun arm a bheith n-a láimh aige.
Bhí Tadhg Mór ua Cealla i gCeann Cora, ach má bhí, bhí Tadhg Óg thiar
sa bhaile, agus ní baoghal ná gur ghleus sé neart Uíbh Máine chómh
maith díreach agus dhéanfadh Tadhg Mór féin dá mbéadh sé thiar.

Is amhlaidh a bhí faire agus formad agus iomarbháigh idir na ríghthibh
agus idir na cineachaibh, feuchaint cé b’ fhearr a dhéanfadh an
t-ollmhúchán, agus cé r’ bh’ iad an bhuidhean dob’ fhearr a bhéadh
gleusta agus ba mhó do thaisbeánfadh neart nuair a thiocfadh an ghlaodh.

Bhí an feall a thuig sé a bhí déanta ag Amhlaoibh air ag déanamh ana
bhuartha do Thadhg Óg ua Chealla. Nuair a chuimhnigheadh sé ar an
bhfeall san do choruigheadh a chuid fola agus thagadh allus teith
tré n-a chroicean amach le náire. Thuig sé i n’ aigne mura mbéadh an
caradas a thaisbeáin sé féin do’n ropaire fill, go mb’ fhéidir ná béadh
oiread iontaoibh ag Colla as agus do bhí. Thuig sé ansan go mb’ fhéidir
gur cheart dó dul ódheas chun na mainistreach agus an sgéal go léir a
dh’innsint do Cholla, sgéal Chaoilte a dh’innsint dó. Go mb’ fhéidir go
dtiocfadh droch amhras ag Colla ar dhuine éigin eile, díreach fé mar a
tháinig an droch amhras ag an Legáid ar an sagart óg, ar Art mac Duibh.
Nuair a chuimhnigh sé ar an méid sin ba dhóbair dó preabadh ódheas
láithreach. Ach ansan do chuimhnigh sé ar Niamh agus ar Mhurchadh, agus
dúbhairt sé leis féin gur bh’fhearr dul soir ar dtúis go Ceann Cora
agus labhairt le Niamh. Siúd soir é. Ní fhéadfadh sé fanmhaint socair.
Ní fhéadfadh sé an oídhche chodladh. Ní fhéadadh sé aon tsuaimhneas
fhághail ó n’ aigne ach an fhaid a bhíodh gnó éigin idir lámhaibh aige,
gnó éigin a choisgfeadh é ar bheith ag machtnamh. Nuair a bhíodh sé ag
siúbhal ní fhéadadh sé gan bheith ag géarughadh sa chuisidheacht go dtí
ná féadfadh aoinne coimeád suas leis.

Tháinig sé go Ceann Cora. Nuair a bhí sé ag teacht i gcómhngar an
ríghtheighlaigh agus é ag siúbhal go géar, chonaic sé an bheirt bhan
ag siúbhal roimis amach agus é ag teacht suas leó. Bhí sé ag siúbhal
géar agus bhíodar-san ag siúbhal go breagh réidh. Bhí caint éigin ar
siúbhal acu a bhí ’ghá gcur ag gáirí go h-iongantach. Níor mhothuighdar
ag teacht é go dtí go raibh sé nách mór buailte leó. D’iompuighdar
agus thugadar aghaidh air. Do stad sé ’n-a choilg-sheasamh ar lár an
bhóthair. Gormfhlaith agus Niamh isiad a bhí ann.

“Ó! Míle fáilte rómhat, a rígh!” arsa Gormfhlaith go soilbhir. “Is fada
ná feacamair thu,” ar sise, agus shín sí a lámh chuige agus gáire ’n-a
snua.

Do rug sé ar an láimh, ach dá bhfaghadh sé Éire air ní fhéadfadh sé
focal do labhairt.

“Is dócha,” ar sise, “ná fuairis aon tuairisg fós ar Amhlaoibh. Cuirean
sé uaigneas orm, a Niamh,” ar sise le Niamh, “Tadhg a dh’fheisgint
agus gan Amhlaoibh a dh’fheisgint le n-a chois. Bhí ana chion agam ar
Amhlaoibh. Ní fheadar an domhan cad d’imthigh air. Ba mhór an truagh
aon droch nídh a dh’imtheacht air.”

Chomáin sí léi mar sin ag caint. Níor labhair Tadhg. Ní fhéadfadh sé
labhairt. Bhí sé mar a sádhfaí le sgiain é. Níor labhair Niamh ach
chómh beag. Pé rud a bhí ’ghá cur ag gáirí sar a dtáinig Tadhg suas,
níor fhan aon chuimhne aici air agus níor fhan aon gháire aici.

“Is dóich liom,” arsa Gormfhlaith, “go bhfuil rud éigin ag déanamh
buartha do d’ dhritháir, a Niamh, agus gur maith leis bheith ag caint
leat at’ aonar. Fanaigh ansan ag siúbhal daoibh féin go dtí go mbeidh
bhúr gcaint déanta agaibh, agus raghad-sa isteach. Ach ná coimeád
abhfad uaim í, a Thaidhg,” ar sise. “Tá cleas ar obair shnáthaide aici
’á mhúineadh dhom agus ní bheidh mé sásta go dtí go mbeidh an cleas
agam.”

D’imthigh sí uatha. Níor labhair aoinne de’n bheirt go dtí go raibh sí
as a radharc. Ansan do labhair Niamh.

“Airiú, a Thaidhg, a mhaoinach,” ar sise, “cad tá ort!”

“Ní’l blúire ar domhan orm,” ar seisean, “ach do bhain an bhean san a
leithéid de phreib asam! Níor fhan léas meabhrach agam nuair a chonac
an bheirt agaibh i bhfochair a chéile ar an gcuma san. Nách uathbhásach
an ara í! Cad é mar fhéadan sí caint agus sult agus gáirí dhéanamh,
gur dhóich le duine ná fuil cor ná lúb ’n-a croídhe ach oiread leis an
leanbh! Do bhuaidh sí ar a bhfeaca riamh!”

“Ní fheadaraís a leath, a Thaidhg. Ní fheadaraís a leath,” arsa Niamh.
“Mura mbéadh m’ athair a bheith anso am’ aice agam chomáinfeadh sí
as mo mheabhair mé. Ní fheadar an tsaoghal cad a dhall Brian agus í
thabhairt leis riamh! B’fhearr liom go mbeinn féin agus m’ athair thiar
sa bhaile agus go bhféadfaimís fanmhaint ann.” Ansan do chrom sí ar
ghol, agus bhí sí ag gol ar feadh tamail mhaith.

Níor labhair Tadhg go dtí go raibh an greas san guil curtha dhi
aici. Nuair a bhí sé curtha dhi aici: “Seadh!” ar sise. “Is mór an
t-éadtromughadh ar mo chroídhe an méid sin.”

“A Niamh, a laogh,” arsa Tadhg, “ní dhéanfaidh so an gnó go deó.
Caithfear atharughadh dhéanamh ar an obair seo. Ní fágfar anso thusa
níos sia. Tá cion agam ar Bhrian. Tá cion againn go léir air. Ach is
measa liom-sa thusa ’ná é, agus ’ná a bhfuil beó d’á mbainean leis.
Má thug sé leis í, agus má dhein sé dearmhad nuair a thug sé leis í,
ní h-alaidh dhúinn tusa bheith thíos leis an ndearmhad san. Caithfidh
Murchadh duine éigin eile do chur ag faire ar Ghormfhlaith. Bean éigin
d’á saghas féin ba cheart do chur ag faire uirthi. Is maith liom mar
a thánag. Ní raibh aon choinne agam go rabhais i n-a leithéid de chás
aici. An bhfuil fhios agat cad ’tá ceapaithe aici? Tá sí ceapaithe
ar do chroídhe a bhriseadh istigh ad’ chliabh le corp soilbhris agus
síbhialtachta! Isé a nádúr féin fuath fíochmhar a bheith aici lastigh
de’n tsoilbhreas agus de’n ghealgháire. Is amhlaidh a réidhtighean san
le n-a goile agus le n-a sláinte. Tá fhios aici go h-áluinn nách mar
sin duit-se, ná réidhtighean a leithéid le d’ ghoile ná le d’ shláinte.
Tá fhios aici go gcuirfidh an obair sin sa chré thú ach leanmhaint air.
Anois, ag feuchaint dom ort, chím go bhfuilir ag dul as. Caithfear
duine éigin a dh’fhághail a bheidh maith a dóthin di sa chleas so atá
ar siúbhal aici.”

“Is dóich liom, a Thaidhg,” arsa Niamh, “go bhfuil an ceart agat, nó
pé ’n-Éirinn é, go bhfuil cuid de’n cheart agat. Tá sí, is dóich liom,
ceapaithe ar mo shláinte bhriseadh, nó murab é sin é, ar mé dhíbirt
as so. Is dóich liom gur cuma léi ach go mbéadh sí sgartha liom beó
nó marbh. Má imthíghim anois beidh áthas uirthi agus déarfaidh sí léi
féin go bhfuil eirighthe go maith léi sa chluiche a shocaruigh sí ar a
dh’imirt. Ní maith liom an méid sin a thabhairt mar shásamh di agus gan
cúrsaí an Árdrígh do bhac i n-aon chor.”

“Ní h-aon chomparáid i n-aon chor tusa agus í féin, a Niamh. Ní h-aon
chreideamhaint duit-se an lámh uachtair a dh’fhághail uirthi ins na
beartaibh atá curtha roimpi aici. Téanam agus labhraimís le m’ athair.
Agus feuch airiú! Ba dhóbair dom an gnó a thug mé do dhearmhad. Táim
’ghá chuimhneamh, a Niamh, gur ceart dom dul síos go h-Inis Cathaigh
agus a dh’innsint do Cholla gur b’ é Amhlaoibh a ghuid an chailís.”

“Agus ar neóin, a Thaidhg,” arsa Niamh, ag cur smuta gáire aisti, “ní’l
aon deimhne ceart fós agat air gur b’ é an t-Amhlaoibh a bhí thíos i
n-Inis Cathaigh do ghuid an chailís.”

“Tá deimhne mo dhóthin agam air,” ar seisean. “Nách tapaidh a tháinig
an dúil sa Chreideamh aige! Bhí rud éigin ’ghá chur n-a luighe orm i
gcaitheamh na h-aimsire an fhaid a bhí sé ’ghá ollmhughadh féin chun
an Chreidimh a ghlacadh ná raibh aon ghus sa n-ollmhuchán. Bhí eagal
orm dá ngéillinn do’n smaoineamh san go mbéinn ag déanamh éagcóra ar an
mbuachail, bhí sé chómh símplídhe, chómh leanabaídhe sin, an ropaire!
Ansan airís, nuair a dúbhairt sé gur mhaith leis bheith ’n-a shagart,
tháinig an smaoineamh céadna chúgham. Cheapas nár mhothuigheas an gus
ceart ’n-a chaint ná ’n-a mheón i dtaobh an ruda a bhí aige ’á chur
roimis, dar liom. Thugas fé ndeara go minic folamhas éigin ná féadainn
a thuisgint ins na gnóthaibh Creidimh a bhíodh ar siúbhal aige. An
lá a bhí Brian agus na h-uaisle thíos, nuair a thainig an Legáid, d’
airigheas daoine ag cáineadh agus ag gearadh na Lochlanach os cómhair
an Lochlanaigh óig. Bhí eagal orm go mbéadh fearg air. Níor chuir sé
blúire suime ’n-a gcaint, an ropaire fill! Is áluinn a choimeád sé a
aigne istigh, agus mise ag déanamh éagcóra ar mo dhá shúil agus ar mo
bhreitheamhntas féin le h-eagla go ndéanfainn éagcóir air-sean. Ní’l
aon phioc d’á mhearbhall orm, a Niamh. Isé ghuid an chailís, agus is
chun í ghuid do leig sé air gur ghlac sé an Creideamh, agus is chuige
do leig sé air gur mhaith leis bheith ’n-a shagart. Bhí fhios aige,
chómh luath agus bhéadh cuid des na mion-Órdaibh glacaithe aige, go
gcuirfeadh Colla sa n-érdam é. Ansan bhí gach aon chaoi aige ar an
gcailís a ghuid. Bhíos chun dul síos agus an sgéal go léir a dh’innsint
do Cholla, ach níor mhaith liom é dhéanamh gan é chur ad’ chómhairle-se
ar dtúis. Cá bh’ fhios ná go mb’ fhéidir go mbéadh sé ar dhuine éigin
eile ag Colla. Téanam go bhfeicimíd m’athair, agus sa n-am gcéadna, bí
ag cuimhneamh ad’ aigne ar cad is ceart dom a dhéanamh.”

Chuadar isteach i dtigh Thaidhg Mhóir uí Chealla, agus fuaradar Tadhg
féin rómpa istigh.




CAIBIDIOL X.

FUASGAILT.


Bhí Tadhg Mór féin rómpa istigh agus níor bh’ aon iongnadh má gheal
a chroídhe nuair a chonaic sé chuige isteach an bheirt. Ní raibh le
feisgint i n-Éirinn an lá san rígan óg a dh’ fhéadfadh seasamh i
n-aice na h-inghíne agus iomláine a h-áilneachta féin do choimeád. Pé
áilneacht a chífí inti an fhaid a bhéadh sí ’n-a h-aonar do thiocfadh
claoídhchlódh ar an áilneacht san nuair a curfaí ’n-a seasamh i n-aice
Niamh í. Bhí daoine ag tusnughadh ar a thabhairt fé ndeara ná bíodh
iomláine blátha ar áilneacht Ghormfhlaith féin, le deiriníghe, nuair
a chítí Niamh ’n-a h-aice. Níor chóir puínn iongnadh dhéanamh dé sin,
ámhthach, mar is ag teacht a bhí áilneacht Niamh agus bhí áilneacht
Ghormfhlaith ag imtheacht, nó ag tusnughadh ar imtheacht. Agus i dtaobh
an mhic. Bhí finne agus solusmhaire agus gileacht na h-inghíne ann,
agus bhí folt óir na h-inghíne air; an t-ualach órdha ar a cheann agus
anuas ar a ghuaillibh agus ar a shlinneánaibh. Bhí an tsúil ríoga
chéadna n-a cheann, go glan agus go h-osgailte agus go neamh-eaglach.
’N-a theannta san bhí sé groídhe cumasach láidir mar ba dhual athar dó
bheith. Ní raibh an chaoi fághalta fós aige ar ghníomharthaibh gaile
agus gaisge dhéanamh, mar a bhí fághalta agá athair, i gcathanaibh
Bhriain i n-aghaidh na Lochlanach. Ach bhí an chaoi roimis, agus bhí
gach aon deabhramh go ndéanfadh sé na gníomhartha nuair a thiocfadh an
chaoi, agus go mothóch’ na Lochlanaigh meaghchaint a bhuille.

Níor bh’ aon iongnadh má gheal croídhe Thaidhg Mhóir uí Chealla nuair a
chonaic sé an bheirt chuige isteach.

“Dé bheatha-sa, a Thaidhg!” ar seisean. “Conus fhágais gach aon rud
agus gach aoinne ad’ dhiaigh sa bhaile?”

“Go mairir-se, a athair!” arsa Tadhg. “D’fhágas gach aoinne agus gach
aon rud am’ dhiaigh go maith, buidhchas le Dia! Bhí rud beag ag déanamh
buartha dhom agus níor dheineas ach ruith aniar chun go labharfainn le
Niamh mar gheall air.”

“An ’mó fear a bheidh agat i gcóir an chogaidh, a Thaidhg?” arsa Tadhg
Mór.

“Tá chúig céad déag fear againn cheana, a athair,” arsa Tadhg Óg,
“agus tá fhios agam go mbeidh chúig céad eile againn sar a’ fada.”

“Tá san ró bheag, a mhic ó,” arsa Tadhg Mór. “Ba cheart dúinn an trí
mhíle slán a bheith againn.”

“Is mó an neart dhá mhíle ó Uíbh Máine, a athair, ’ná trí mhíle ó
áiteanaibh eile. Tá a lán d’ ár bhfearaibh agus tá muirighean óg ortha.”

“Tá,” arsa Tadhg Mór, “agus má gheibhid Lochlanaigh an lámh uachtair
orainn cad a dhéanfaidh an muirighean óg? Beart lag, a Thaidhg, iseadh
d’aon fhear atá ábalta ar chlaidheamh a chasadh fanmhaint siar anois.
Nách dóich leat san, a Niamh?”

“Ní dóich liom, a athair,” arsa Niamh, “go bhfanfaidh aon fhear siar i
n-Uíbh Máine, aon fhear go bhfuil lúth a ghéag i n-aon chor aige.”

“Ní dóich liom go bhfanfaidh, a ’nghean ó,” arsa Tadhg Mór. “Ach cad é
seo oraibh, a Thaidhg?” ar seisean.

D’inis Tadhg dó ansan conus a tháinig sé go h-oban ar Ghormfhlaith agus
ar Niamh agus cad a chonaic sé. Mhínigh sé dhó conus mar, do réir a
thuisgiona féin, a bhí beartuighthe ag Gormfhlaith sprid agus croídhe
agus aigne Niamh do bhriseadh agus do mhilleadh le corp soilbhris agus
le corp caradais mar ’dh eadh.

“Ní fhéadfaidh Niamh an rud san do sheasamh, a athair,” ar seisean. “Tá
sí ag dul as cheana féin. Ní fhágfaidh an bhean san goile ná sláinte
aici. Ní fearrde í aon uair a’ chloig de’n aimsir a chaithean sí i
gcómhluadar na mná san. Crochaire mná iseadh an bhean san! Má fágtar
Niamh ’n-a fochair cuirfidh sí Niamh sa n-iúir, an rud atá beartuighthe
aici a dhéanamh.”

D’fheuch Tadhg Mór ar Niamh.

“Ambriathar, a ghamhain,” ar seisean, “gur dóich liom go bhfuil an
ceart aige. Taoi’n tú ag dul as. Nách olc uaim nár thug fé ndeara é!”

“Ó, a athair,” arsa Niamh, “is truagh chráidhte nár fhanamair thiar
sa bhaile. Tagan tocht agus ualach ar mo chroídhe nuair a chím
chúgham í gach aon mhaidion agus í chómh séimh, chómh soilbhir,
chómh gealgháiriteach. Bím a d’iaraidh gáire dhéanamh léi i dtreó ná
tabharfadh sí fé ndeara an tocht orm, ach is beag ná go mb’fhearr liom
bás d’ fhághail ’ná fanmhaint a thuille ’n-a fochair. Go maithidh Dia
dhom é! ní fhéadaim gan bheith ’ghá mheas go bhfuil droch nídh ’ghá
leanmhaint.”

“Ná bac í féin a thuille, a ’nghean ó,” arsa Tadhg Mór. “Is truagh
nár labhrais níos túisge liom. Fanaigh araon ansan. Raghad anonn go
teighlach Bhriain. Beidh mé chúghaibh sar a’ fada.”

D’imthigh sé amach agus anonn chun an teighlaigh. Gormfhlaith an chéad
duine a bhuail uime.

“Móra dhuit, a rígh,” ar sise leis. “Cad tá ag coimeád Niamh uaim? Is
iongantach an t-eólus atá aici ar obair shnáthaide. Tá cleas ar an
obair sin aici ’á mhúineadh dhom agus isé is fada liom go mbeidh an
cleas agam. An fada go dtiocfaidh sí, a rígh?”

“Tá sí gan bheith ar fóghnamh, a Árdrígan,” arsa Tadhg Mór. “Tá a
dritháir ag caint léi. Is dóich liom gur inis sé rud éigin dí a chuir
tré chéile aigne uirthi. Bíodh foidhne agat, a Árdrígan,” ar seisean.
“B’fhéidir nách fiú biorán a’s é. B’ fhéidir go mbéadh sí chúghat gan
puinn ríghnis. An bhfuil an t-Árdrígh le feisgint, le d’ thoil, a
Árdrígan?”

“Anois díreach a chonac é féin agus an ríghdhamhna ag dul isteach,” ar
sise.

“Gura maith agat, a Árdrígan!” arsa Tadhg Mór, agus d’imthigh sé
isteach.

“Seadh!” arsa Gormfhlaith, ’n-a h-aigne féin, nuair a bhí sé
imthighthe, “ní deirim ná go bhfuil teinneas croídhe curtha agam ar
do pheata-sa. ‘Tá sí gan bheith ar fóghnamh.’ An cailín bocht! Dá mb’
áil leó gan í chur am’ threó. Ní féidir aon nídh a dhéanamh a gan fhios
di. Ach is féidir rud a dhéanamh os a cómhair. Is féidir an croídhe do
chrádh inti os a cómhair.”

Pé caint a bhí ag Murchadh ’á dhéanamh leis an Árdrígh níor bh’fhada
go raibh sí déanta. Ansan tháinig sé féin agus Tadhg Mór amach. D’inis
Tadhg Mór a sgéal dó, agus ná féadfadh sé Niamh a dh’fhágáilt i gCeann
Cora níba shia.

“Tá go maith, a Thaidhg, tá go h-ana maith,” arsa Murchadh. “Tagan san
agus an rud ar a bhfuil socair isteach le n-a chéile go h-áluinn. Tá
m’ athair ag dul ar a chuaird rígh. Fágfar an Árdrígan i gCeann Cora
os cionn an rightheighlaigh. Ní féidir di aon droch nídh a dhéanamh an
fhaid a bheidh an t-Árdrígh ar a chuaird. Ní foláir duit-se dul leis,
a Thaidhg, agus ní foláir duit Niamh a bhreith leat. Má tá sí ag dul
as tabharfaidh an chuaird tar n-ais ’n-a maise féin airís í, geallaim
dhuit é.”

Do tháinig Tadhg Mór thar n-ais chun a thíghe féin. D’inis sé do’n
bheirt cad air go raibh socair. Bhí áthas mór ortha araon.

“Tá mo ghuidhe tabhartha dhom ag Dia, moladh go deó leis!” arsa Niamh.
“Ní’l maidion le fada,” ar sise, “nár iaras ar Mhaolshuathain mo
ghuidhe do chur suas chun Dé sa Naomh Idhbirt. Bhíos ’ghá iaraidh ar
Dhia, tré impidhe Sheanáin, mé dh’fhuasgailt as an gcruadh-chás ’n-a
rabhas. Chuir Dia thusa chúgham ar dtúis, a Thaidhg. Do labhrais-se
le m’ athair. Do labhair m’ athair le Murchadh. Agus sin déanta an
fhuasgailt! Moladh go deó le Dia!”

“Is maith é sin,” arsa Tadhg Óg. “Agus anois, ó tá do ghnó-sa déanta
chun ár dtoile go léir, is mithid dómh-sa aghaidh a thabhairt ar mo
ghnó féin. Tá mo chroídhe briste ó bheith ag cuimhneamh ar an ropaire
fill úd agus ar ghuid na cailíse agus ar an lámh a bhí agam féin sa
ghadaigheacht san.”

“Airiú, a Thaidhg, an ar buile ataoí!” arsa Niamh. “An lámh a bhí agat
féin sa ghadaigheacht san! Cad é an lámh a dh’ fhéadfá-sa bheith agat
sa ghadaigheacht san?”

“Mura mbéadh an caradas a chonaic Colla, agus gach aoinne eile, idir
mise agus an ropaire úd, a Niamh,” ar seisean, “ní bhéadh oiread
iontaoibh ag Colla as agus a bhí aige as. Mura mbéadh an iontaoibh a
bhí ag Colla as ní curfaí isteach sa n-érdam é, agus ní bhfaghadh sé
an chaothamhlacht a fuair sé ar an ngadaigheacht a dhéanamh. Fuair sé
caradas, a Niamh, ó m’ athair agus óm’ mháthair, agus uaibh go léir,
thiar i n-Uíbh Máine. Is truagh chráidhte mar a chuir sé cos leis riamh
sa n-áit. Ní chuirfeadh sé cos leis sa n-áit agus ní bhfaghadh sé an
caradas a fuair sé ann, a Niamh, mura mbéadh mise! Nuair a chuimhnighim
air bíon náire orm ná féadfainn a dh’innsint duit!”

Nuair airigh Niamh an méid sin cainte ní miste a rádh ná go raibh náire
a dóthin uirthi féin. Thuig sí go h-áluinn an uair sin, agus go minic
roimis sin, cad é an saghas an grádh a tugadh di gan labhairt. Thuig
sí an uair sin, agus go minic roimis sin, ó’n lá a dh’inis Caoilte
sgéal an phúicín, cad é an saghas an glacadh Creidimh a dhein Amhlaoibh
agus cad í an íntinn ar ar ghlac sé na h-Úird. Bhí an dá mhachtnamh úd
tabhartha d’á chéile aici cruinn go leór. Bhí náire a dóthin uirthi
nuair airigh sí Tadhg ’á rádh go raibh náire air. Ní dúbhairt sí aon
fhocal, ámhthach, amach as a béal i dtaobh an náire a bhí uirthi ná i
dtaobh ná cúise a bhí aici leis an náire; nídh nár locht ar an gcailín!

“Ó, a Thaidhg,” ar sise, “ná labhair ar an gcuma san. Bhí sé siúd
chómh sleamhain chómh gealgháiriteach san go raibh báigh agus caradas
ag gach aoinne leis. Mheasamair go léir go raibh sé chómh símplídhe
chómh h-osgailte leis an leanbh. Chuirfinn geall go n-admhóch’
Colla féin nách mar gheall ort-sa a thug sé aon iontaoibh riamh a’
h-Amhlaoibh, ach mar gheall ar Amhlaoibh féin. Ní h-alaidh dhuit
éagcóir a dhéanamh ort féin, a Thaidhg. Níor dheinis ach an rud a
dheineamair go léir. Níor bhuail sé ort-sa ach an bob a bhuail sé
orainn go léir.”

“Níor bhuail sé aon bhob ort-sa, a Niamh,” arsa Tadhg, agus gan aon
chuimhneamh aige ar an mbrígh a bhí le n-a chaint.

“Ambriathar gur bhuail,” ar sise. “Do bhuail sé an bob orm a bhuail sé
ar gach aoinne. Ní raibh aon choinne agam ná gur bhuachail shímplídhe
osgailte dheagh-chroídheach é. Bhí áthas mór orm mar gheall ar charadas
a bheith idir thusa agus a leithéid d’ ógánach ghealchroídheach uasal
onóireach, dar liom.”

Ba mhór go léir an suaimhneas aigne ar Thadhg an chaint sin a
dh’aireachtaint ó Niamh.

“Agus cad ’deirir liom,” ar seisean, “i dtaobh dul síos agus an sgéal
go léir a dh’innsint do Cholla?”

“Ní dóich liom,” ar sise, “go bhfuil aon ghádh leis. Cá bh’fhios duit
ná go mb’ fhéidir go bhfuil fios an sgéil go léir ag Colla cheana chómh
maith agus atá againne? Agus cá bh’fhios duit ná go mb’fhéidir gur
mó an milleán atá ag Colla air féin ’ná mar atá aige ar aoinne eile?
Cad is gádh dhuit-se dul agus tú féin a dhaoradh sa sgéal? I dtaobh
aon droch amhrais a bheith ag Colla ar aon duine eile,” ar sise, “ní
baoghal go gcuirfidh Colla aon droch amhras ar aoinne gan labhairt le
Murchadh. Má labhran sé le Murchadh socaróchaidh Murchadh an sgéal dó.
Isí cómhairle thabharfainn-se dhuit, a Thaidhg,” ar sise, “’ná gan aon
chur isteach ná amach a bheith agat ar an sgéal a thuille an fhaid
ná déanfaidh aoinne aon chur isteach ná amach ort mar gheall air. Do
sgaoilfinn thorm é dá mbéinn ad’ chás.”

“Is dóich liom, a Niamh,” ar seisean, “go ndéanfaidh mé rud ort. Ní’l
aon lorg i n-aon chor agam ar bheith ag dul ag caint le Colla mar
gheall air. Is amhlaidh atá gráin agam air mar sgéal, agus gráin agam
orm féin mar gheall ar aon bhaint a bheith agam leis.”

Níor bh’ fhada gur ghluais Brian ar a chuaird rígh mór-thímpal na
h-Éirean. Do ghluais Tadhg Mór ua Cealla agus Niamh ’n-a chualacht. Bhí
saoghal breagh ansan ag Niamh, agus níor bh’ fhada go raibh a croídhe
agus a h-aigne séin airís aici.

Do fágadh Ceann Cora fé chúram ’na h-Árdríghna. Bhí fhios aici cad é an
brígh a bhí leis sin.




CAIBIDIOL XI.

CUAIRD RÍGH.


Do ghluais Brian ar a chuaird rígh. Bhí cualacht uasal i n-aonfheacht
leis. Bhí Murchadh i n-aonfheacht leis, agus Dúlainn Óg, agus Tadhg Mór
ua Cealla, agus Niamh. Bhí Tadhg Óg ua Cealla imthighthe siar a bhaile
go h-Uíbh Máine chun aire tabhairt do’n rígheacht san, i n-inead a
athar, agus chun na bhfear do chur le chéile agus do ghleusadh agus d’
ollamhughadh i gcóir an chogaidh adúbhairt gach aoinne a bhí ag teacht
go luath. Ní raibh an cogadh fógartha. Bhí síthcháin idir Árdrígh
Éirean agus rígh Lochlan. Bhí síthcháin idir é agus na ríghthe eile go
léir, lastoir agus lastuaidh. Ach bhí sé daingean i n-aigne na ndaoine,
ar fuaid na h-Éirean, go raibh an cogadh ag teacht agus nár bh’fhada go
mbéadh sé ann. D’á bhrígh sin bhí an t-ollmhúchán ar siúbhal ins gach
aon bhall. Chun an ollmhúcháin sin do chur ar siúbhal níba ghéire dá
mb’ fhéidir é iseadh chuaidh Brian ar an gcuaird rígh sin. Theastuigh
uaidh a dh’fheisgint le n-a shúilibh féin conus a bhí an gnó d’á
dhéanamh. Bhí cuid d’á chlainn mhac, agus uaisle eile a bhí tuisgionach
i ngnóthaíbh cogaidh, imthighthe roimis mór-thímpal chun na ndún agus
chun na ndaingean a bhí curtha suas aige, chun a dh’innsint go raibh
sé ag teacht, agus chun na bhfear a bhí ins na dúnaibh agus ins na
daingeanaibh sin do ghleusadh agus do chur i dtreó, ionus go mbeidís
oireamhnach ar dhul fé n-a shúil. Bhí sgéala curtha, leis, ag triall ar
na ríghthibh, go raibh sé ag teacht, agus bhí gach rígh acu ceapaithe
ar pé neart fear a bhí aige do bheith chómh ghleusta agus dob’ fhéidir
iad a bheith, agus an méid ba mhó a dh’ fhéadfadh sé dhíobh a bheith
curtha le chéile aige i gcóir an lae a thiocfadh Brian. Níor bh’
fhéidir aon bhob a bualadh ar Bhrian i neithibh de’n tsórd san. Bhí
an tsúil ró ghéar aige. Do chífeadh sé ar an gcéad amharc an locht ba
lúgha, ins na fir nó ins na h-airm, nó sa ghleus. Chífeadh sé, leis, ar
an gcéad amharc, an raibh cóir iompair agus cóir gluaiste agus sáith
lóin, ag an rígh sin dos na fearaibh sin, dá nglaoidhtí chun bóthair
ortha.

Ansan, bhí árd fhormad ag na ríghthibh le n-a chéile feuchaint cé h-é
an rígh a gheóbhadh moladh ó Bhrian nó cé h-é a gheóbhadh cáineadh;
nó, dá mba ná cáinfí aoinne, cé ba mhó a gheóbhadh de’n mholadh. Bhí
an formad san idir na fearaibh chómh mór díreach agus bhí sé idir na
ríghthibh, i dtreó nár ghádh dos na ríghthibh puínn de dhuagh na bhfear
a dh’fhághail chun iad a ghríosadh, mar go rabhdar féin ag gríosadh
a chéile chómh dian agus dob’ fhéidir é. Ní raibh aoinne do thuig an
méid sin níb’ fhearr ’ná mar a thuig Brian é, agus ní raibh aoinne dob’
fhearr a dh’ fhéadfadh toradh bhaint as ’ná mar a dh’fhéad Brian toradh
bhaint as.

Siar tré Chonachtaibh a thug Brian aghaidh ar dtúis. Bhí fhios aige gur
i gConachtaibh ba lúgha a bhí gádh le h-aimsir chun ollmhúcháin mar go
raibh an t-ollmhúchán déanta cheana ann. Teighlach Thaidhg Mhóir uí
Chealla an chéad theighlach i gConachtaibh ar ar thug sé aghaidh. Bhí
Tadhg Óg imthighthe siar roimis agus bhí gach nídh ollamh aige roimis.

Nuair a thagadh Brian isteach mar sin ar chuaird, i dtighearnas rígh,
ar an eaglais a thugadh sé aghaidh ar dtúis. Dá mbéadh gádh le h-aon
nídh a dhéanamh do’n eaglais, aon nídh i bhfuirm saoirseachta, chun an
tíghe chur i méid, nó chun slacht a chur air, thugadh Brian síntiús
maith do rígh na tíre sin chun na h-oibre sin do dhéanamh. Ansan, dá
mbéadh mainistir sa n-áit thabharfadh sé cuaird ar an mainistir, agus
dhéanfadh Maolshuathain feuchaint i ndiaigh oibre na mainistreach,
feuchaint a’ raibh gach aon rud ’n-a cheart, agus aon rud ba ghádh a
cheartughadh dhéanfadh sé é cheartughadh.

Ba bheag eaglais ná mainistir ná conbhint ban riaghalta ná bíodh nídh
éigin tairbhtheach ag Brian le bronnadh ortha nuair a thagadh sé mar
sin ar chuaird, agus do curtí gach eaglais agus gach mainistir agus
gach conbhint ban riaghalta sa treó dob’ fhearr ’n-ar bh’ fhéidir iad
do chur nuair a bhíodh súil le n-a theacht.

Deireadh sé, i gcómhnuighe, gur dos na gnóthaíbh a bhain le Creideamh
ba cheart do ríghthibh agus do dhaoine aireachas a thabhairt ar dtúis.
Gur cheart gnó Dé a dhéanamh ar dtúis sar a dtabharfaí aghaidh ar ghnó
an tsaoghail seo. Gur dhóichígh-de do dhuine an rath a bheith ar a
ghnóthaíbh saoghalta nuair a dhéanfadh sé a dhícheal ar dhualgaisíbh an
Chreidimh do chómhlíonadh. Ach, pé ’cu ba thoil le Dia an rath do chur
ar ghnóthaíbh saoghalta an duine nó gan a chur, go raibh ceangailte ar
an nduine aitheanta Dé do choimeád.

Do mhúin Brian dos na ríghthibh agus dos na daoine a bhí fé n-a smacht
an uraim is dual do bhantracht, ach do mhúin sé dhóibh, ’n-a theannta
san, an uraim is dual do’n cheart ar gach aon tsaghas cuma, agus chuir
sé ’n-a luighe ar a n-aigne go daingean gur i ndlígh Dé atá brígh agus
bunús agus cúis agus fáth gach urama dhíobh go léir. An t-é ná beidh
eagla Dé air ná beann aige ar dhlígh Dé, go bhfuil sé fuar ag aoinne
bheith ag brath air go staonfaidh an duine sin ó dhrúis ná ó chraos
ná ó éagcóir a dhéanamh ar a chómharsain má gheibhean sé an chaoi.
D’á bhrígh sin gur ceart ar dtúis greim daingean a thabhairt do’n
Chreideamh i gcroídhe agus i n-aigne an duine. Nuair a bheidh an greim
sin ag an gCreideamh gur b’eadh is féidir an duine sin a dhéanamh úmhal
do gach dlígh agus do gach riaghail agus do gach dualgas bunaigh d’á
mbainean leis an gCreideamh.

Na ríghthe agus na riaghaltaisí atá sa tsaoghal anois, an chuid acu go
bhfuil aon admháil i n-aon chor acu do Chreideamh, do cheadóchaidís
an Creideamh le h-ionachus go ndéanfadh an Creideamh na daoine úmhal
dóibh. Chómh maith agus gur chuige sin a cuireadh an Creideamh ar bun,
chun daoine dhéanamh úmhal do ríghthibh! Do thuig Brian nár bh’eadh.
Gur chun daoine dhéanamh úmhal do Dhia a cuireadh an Creideamh ar
bun. Ná fuil sa n-úmhluigheacht a chuirean an Creideamh i n-áirighthe
do ríghthibh ach cuid de thoradh an Chreidimh. Gur maith an rud do
ríghthibh an úmhluigheacht san a theacht mar thoradh as an gCreideamh
ar an saoghal so, ach ná fuil sa méid sin de thoradh an Chreidimh
ach neamhnídh seachas an toradh a fachtar as ar an saoghal eile. Go
n-iompuighthear neithe taobh síos suas nuair a cuirtear suim i dtoradh
an Chreidimh ar an saoghal so agus neamhshuim ’n-a thoradh ar an
saoghal eile.

Do thuig Brian na neithe sin go léir agus dhein sé beart do réir a
thuisgiona. Bhí an Creideamh aige ’n-a chroídhe féin istigh agus do
bhí an Creideamh san le feisgint go soiléir ’n-a ghníomharthaibh. Do
mhúisgil an deagh-shampla san Creideamh agus toradh an Chreidimh i
gcroídhthibh na ríghthe agus na ndaoine a bhí fé n-a smacht.

Thug sé tusach do’n Chreideamh ins na h-áiteanaibh ’n-ar thug sé a
chuarda. Nuair a bhíodh feuchta aige ar na h-eaglaisíbh agus ar na
mainistiríbh agus ar chonbhintíbh na mban riaghalta thugadh sé aghaidh
ar na sgoileanaibh, agus d’fheuchadh sé isteach go cruinn sa chuma ’n-a
mbíodh an obair ag dul chun cinn. Agus thugadh sé aire mhaith,--ach
níor ghádh dhó san mar do thugadh na manaigh féin aire maith dó,--pé
easnamh a bhéadh, ná ná béadh, ar aon tsaghas eile ealadhan, ná
caithfeadh aon easnamh a bheith, ná aon fhaillígh a bheith, sa chuma
’n-a múintí an Creideamh dos na daoinibh óga. Bhí fhios ag Brian go
maith, agus bhí fhios ag an uile dhuine des na h-oidíbh a bhí ag
stiúrughadh na h-oibre sin, ná fuil ach diabhal ó ifrean sa bhfear a
geóbhaidh sgoluigheacht gan Creideamh. D’á bhrígh sin níor ghádh do
Bhrian bheith ag feuchaint ’n-a ndiaigh chun a chur fhiachaibh ortha an
Creideamh do mhúineadh. Ach do bhíodh.

Nuair a bhíodh an obair sin go léir déanta ag Brian, sa n-áit ’n-a
mbíodh sé ar a chuaird, thugadh sé aghaidh ar an ollmhúchán armála a
bhíodh ar siúbhal i gcóir an chogaidh mhóir a bhí ag teacht, dar le
gach aoinne. Do tugtí na fir amach os a chómhair agus do curtí tré n-a
ngleacaidheacht iad. Bhíodh oiread san eagla roime n-a shúil ag na
fearaibh go léir, idir uasal agus íseal, go mbídís ag déanamh taithíghe
de’n ghleacaidheacht ar feadh mórán aimsire roim ré nuair a bhíodh
súil le n-a theacht. Dheinidís a ndícheal chun ná faghadh sé aon locht
ortha. Agus bhíodh an formad ann, leis, idir na ríghthibh, feuchaint
cé aige dob’ fhearr n-a mbéadh an t-ollmhúchán déanta, agus idir na
buidhnibh, feuchaint cia’cu buidhean ba mhó a thabharfadh sásamh dó.

Thugadh sé tabharthaistí uaidh, dos na ríghthibh agus dos na fearaibh,
claidheamh, nó sleagh, nó tuagh, nó brat áluinn, nó capal breagh,
agus bhíodh an formad ann feuchaint cé gheóbhadh an tabharthas ba
luachmhaire, mar, gan amhras, is do’n t-é ab fhearr a thabharfadh
sásamh a tabharfaí an tabharthas ab fhearr.

Bhí áthas an domhain ar Niamh nuair a fuair sí gur siar chun teighlaigh
a h-athar a bhí Brian ag dul ar dtúis. Chuir Tadhg Mór teachtaire siar,
chómh luath agus fuair sé an t-eólus, ’ghá innsint do Thadhg Óg go
raibh an t-Árdrígh ag teacht. Ba mhaith le Brian féin dul siar chun na
h-áite sin ar dtúis. Is ann a bhí a ghaolta ó thaobh a mháthar, agus is
ann a bhí gaolta na clainne a bhí aige le n-a chéad mhnaoi. Drifiúr do
Mhaolruanaidh na Paidre ab eadh í. Agus gan amhras bhí áthas an domhain
ar an muintir thiar go léir, leis, nuair a h-innseadh dóibh go raibh sé
ag teacht. Tháinig Maolruanaidh na Paidre, rígh Ua bhFiachrach Áidhne,
agus a lán eile d’uaislibh Conacht, tamal maith de’n tslígh ’n-a
choinnibh. Bhí Conn, mac Mhaoilruanaidh, i dteighlach Bhriain cheana.
Thugadar go léir aghaidh ar theighlach Thaidhg Mhóir uí Chealla. Do
cuireadh míle fáilte rómpa. Do cuireadh gach cóir ortha d’ár cheart, go
h-uasal agus go ríoga, agus dúbhairt Niamh nár tógadh an ceó i gceart
d’á croídhe go dtí go bhfuair sí í féin airís i dteighlach a h-athar
agus uaisle Conacht agus Cheann Cora ’n-a tímpal.

D’ admhuigh an chuideachta gur shamhluighdar an solus ’n-a tímpal, mar
a bhíodh cheana, agus gur bh’í an gath gréine céadna airís í ag teacht
n-a measg.

Nuair a bhí an chuaird go h-Uíbh Máine tabhartha chuadar go léir, le
cois a chéile, go h-Uíbh Fhiachrach Áidhne agus chuir Maolruanaidh cóir
uasal ortha.




CAIBIDIOL XII.

CARADAS AG FÁS A’ FUATH.


Nuair a bhí a chuaird agus a ghnó críochnuighthe i gConachtaibh ag
Brian thug sé aghaidh óthuaidh ar Chúig’ Uladh. Thug muintir na
cúige sin go léir an onóir dó ba cheart a thabhairt do’n Árdrígh,
agus thug Brian dóibh na tabharthaistí ba cheart do’n Árdrígh a
thabhairt do ríghthibh cúigí. D’fheuch sé ar na h-eagailsíbh agus ar
na mainistreachaibh agus ar na sgoileanaibh, fé mar a dheineadh sé ins
gach aon bhall. Ghlaoidh sé chun na gconbhintí leis, agus ba mhór ag
na mnáibh riaghalta an t-Árdrígh do theacht ’ghá bhfeuchaint agus ag
feuchaint na sgoileana a bhí acu. Bhíodh mná óga acu ’n-a sgoileanaibh
agus iad ag múineadh gach aon tsaghas eóluis dos na mnáibh óga san ar
na neithibh a bhí riachtanach an uair sin do mhnaoi bheith ar eólus
aici.

Ba mhór ag na mnáibh riaghalta an t-Árdrígh a dh’fheisgint, agus
Murchadh, agus Dúlainn Óg, agus gach fear eile de mhuintir Bhriain
n-a raibh a n-ainimneacha i mbéalaibh daoine ar fuid na h-Éirean an
uair sin. Ach ní raibh aoinne beó ab fhearr leó a dh’fheisgint ’ná
Niamh. Chuaidh a tuairisg roímpe eatartha. Do h-innseadh dóibh ná
raibh rígan óg eile ar thalamh na h-Éirean an uair sin chómh breagh
ná chómh dathamhail léi. Agus do h-innseadh dóibh go raibh socair
’n-a h-aigne aici gan pósadh choídhche. Go bhfanfadh sí ag tabhairt
aire d’á h-athair an fhaid ab é toil Dé iad fhágáilt ar an saoghal so
i bhfochair a chéile, agus ansan, dá mb’ é a h-athair ba thúisge a
gheóbhadh bás, go bhfanfadh sí singil ’n-a dhiaigh ar an saoghal so
go dtí go mbéarfadh Dia chuige féin í agus go mbéadh sí i bhfochair a
h-athar airís ar an saoghal eile.

Sar a’ dtagadh sí chúcha bhídís ag machtnamh ar a h-áilneacht agus ag
cuimhneamh ar na mnáibh óga dob’ áluinne agus ba bhreaghtha agus ba
dhathamhla d’á bhfeacadar riamh, agus ’ghá shamhlughadh ’n-a n-aigne
cad é an saghas í má bhí sí níba bhreaghtha le feisgint ’ná aoinne acu
súd. Ansan, nuair a thagadh sí agus do chídís í, do leathadh a súile
ortha agus d’ admhuighdís nár fhéad aon tsamhlughadh d’ár dheineadar
teacht i n-aon ghioracht do’n radharc a chonacadar nuair fheuchadar
uirthi. Ansan, ní bhíodh aon iongnadh ortha nuair airighdís i dtaobh
an tsoluis ’n-a tímpal agus i dtaobh an ghath gréine. Do samhluightí
dhóibh féin, nuair a thagadh sí isteach sa chonbhint chúcha, go
dtugaidís fé ndeara an solus ’n-a gnaoi agus ’n-a tímpal, agus gur
chuma í nó gath gréine ag teacht isteach.

Isé céad rud a dheineadh na mná riaghalta, ins gach aon chonbhint,
chómh luath agus bhíodh tamal de lá caithte ann aici, ’ná cromadh ar
thathant uirthi fanmhaint acu ar fad. Ghlacadh sise an tathant go
breagh réidh agus go breagh séimh, ach ní baoghal go dtugadh sí aon
chómharthaí uaithi ar ghéilleadh do’n tathant. Bhíodh áthas mór ortha
an fhaid a bhíodh sí acu, agus bhíodh uaigneas mór ortha nuair a bhíodh
cuaird na h-áite tabhartha, agus nuair a bhíodh Brian agus a chualacht
ag imtheacht go h-áit eile.

Nuair a bhí Cúig’ Uladh siúbhalta do gabhadh tímpal tré Chúige
Laighean. Do fanadh raint laethanta i gCúige na Mídhe, i dteighlach
Mh’lsheachlainn Mhóir. Níor chuaird i n-aistear cuaird chun an
teighlaigh sin. Do cuireadh cóir go fial agus go flathamhail ar an
Árdrígh agus ar a chualacht ann. Dá mbéadh i gcualacht Bhriain an uair
sin duine iasachta, duine ná béadh aon fhios aige ar cad a bhí tuitithe
amach i n-Éirinn suim aimsire roimis sin, ní bhéadh aon chuimhneamh i
n-aon chor aige go raibh Brian tar éis Mh’lsheachlainn do chur as an
Árdrígheacht. Shamhlóch’ sé gur bh’ é Brian an t-Árdrígh i gcómhnuighe
agus go raibh M’lsheachlainn fé n-a smacht i gcómhnuighe. B’é an cleas
céadna é ag an dá theighlach. Níor leig teighlach Mh’lsheachlainn ortha
gur bh’ iad féin teighlach an Árdrígh riamh, agus níor thaisbeáin
teighlach Bhriain aon mhór-is-fiú ná aon eiríghe anáirde os cionn an
teighlaigh eile. Bhí an dá mhuintir go séimh agus go soilbhir le n-a
chéile, agus go h-ollamh chun gach urama agus gach onóra thabhairt d’á
chéile.

Chuaidh an t-Árdrígh agus a theighlach ag triall ar Shitric, ar rígh
Lochlanach Bhaile Átha Cliath. Do cuireadh an chuaird sin chun cinn
díreach mar a cuireadh i gcás Mh’lsheachlainn nó i gcás aon rígh cúige
eile i n-Éirinn. Do ghlaoidh Brian chun tighthe na gceannaighthe agus
d’ fheuch sé go cruinn ar an gcuma ’n-a ndéinidís a ngnó. D’fheuch sé
ar na loingeas a bhí sa chuan. Do thuig sé i n’ aigne gur mhór go léir
an tairbhthe do mhuintir na h-Éirean dá mbéadh mórán des na loingeas
san sa chuan san, agus ins gach cuan eile de chuantaibh na h-Éirean,
agus mórán de’n obair cheannaigheachta san acu d’á choimeád ar siúbhal
idir oileán na h-Éirean agus dúthaíbh iasachta. An fhaid a bhí sé ag
machtnamh ar an gcuma san ar an dtairbhthe a bhí ag cuan Bhaile Átha
Cliath ’á dhéanamh, do chuimhnigh sé ar an gcothrom uathbhásach uisge
atá ó chathair Luimníghe síos go h-Inis Cathaigh agus amach ar fad
go Léim Chúchulainn, agus chuimhnigh sé ar an dtairbhthe a dhéanfadh
an cothrom uisge sin dá mbéadh sé clúdaithe le loingeas bhreaghtha
mhóra do bhéarfadh earaí ceannaigheachta amach ó Éirinn go cuantaibh
an domhain, agus do thabharfadh earaí iasachta isteach go h-Éirinn sa
bhflúirse chéadna, ó chuantaibh an domhain.

Nuair fhág sé Baile Átha Cliath agus cuaidh sé ódheas go teighlach rígh
Laighean, teighlach Mhaoilmhórdha, teighlach drithár a chéile, bhí an
machtnamh céadna i n’ aigne i dtaobh uisge Béil Sionainne. D’inis sé
do rígh Laighean cad a bhí i n’ aigne, agus dúbhairt sé leis gur bh’ é
a thuairim féin ná raibh le fághail i n-Éirinn, ná i n-aon áit eile,
adhmad a dhéanfadh crainn seóil do loingeas mhóra chómh maith agus do
dhéanfadh an t-adhmad a bhí ag fás i gCúige Laighean.
