Kung sa pagtunghay mo ng mga akdang paris nitó ay wala kang ibáng
nais kungdi libañgín ang iyóng kalulwa sa mga pangyayaring tinatawid
ng dalawáng pusong nag-iibigan; dalhin ang panimdim sa silíd na
pinaglalaguyuan ng mga kalulwang pinagtali ng pag-ibig; mabatíd ang
mga hiwaga ng pagmamahalan ng magkasi na karaniwang ibinubuhay ng
ating mga mañgañgatha; kung iyán lamang ang iyong hañgád, ay huwag
ka nang magpatuloy ng pagbuklat sa mga dahon ng kathang itó, pagka't
pananaktan ka lamang ng ulo at maaaksayahan ng panahón: ang aklat
na itó'y hindi makatutugon sa iyóng pita. Itó'y bulaklak na waláng
bañgó, ñguni't bulaklak. Itó'y parang lañgit na walang buwan ni tala,
ni mga bítuing nakaaaliw sa naninimdim na puso; ñguni't may araw na
nakapapaso't nakasusunog sa maninipis na balát.

Datapuwa't kung ang layon mo'y dumamá ng isáng sugat na dinamdam
ng ating bayan; humanap ng isáng buháy na adhika upang pag-arala't
dilidilihin; mag-aral ng mga makabayang halimbawa upang ituro sa
ibá alang-alang sa kapakanán ng ating Lahi; kung iyán ang iyóng
pita ay buklatín mong isa-isa ang mga dahon ng kasaysayang itó,
matiyaga mong tunghan ang kaniyang talata, pagka't titibók ang iyong
puso at mabubuhay na lalu't lalo ang mga símulaing inaalagaan mo sa
dibdib. Ito'y sigáng nagdiriñgas ñguni't hindi nakatutupok. Ito'y súnog
na naglalagablab; ñguni't waláng mga alipatong sukat pañganibang
makapagpapalakí ng apoy. Wala: ang layon ng sumulat ay bumuu,
hindi gumiba.

Sa pamamagitan ng mga paunang talatang itó ay sukat nang mahinuha
ng sinomán ang nilalaman ng Bulalakaw ng Pag-asa: Pag-asa sa isang
Bayang matibay na mapapatayo at hindi sa isang Pag-ibig na balót ng
mga pagpapakunwari. Ito'y pañgarap; ñguni't yao'y katotohanan.

Gayon man, ang pagkakalabas ñgayon ng aklat na itó ay nañgañgailañgan
ng isang paliwanag. Palibhasa'y akó--marahil--ang unang sumaksi sa
pagkakasulat ng mga unang dahon nitó, kaya siyang napitang tumungkol
ng kailañgang pagpapaaninaw kung anó't ang isáng akdang limbag na
noon pang Agosto ng 1909 ay ñgayon lamang natuluyang palabasín at
ipagbibilí sa mga aklatan.

Ang Bulalakaw ng Pag-asa ay natapos sa limbagan noon pa ñgang
1909. Inaaklat na lamang ang kaniyang mga salin nang ang kumatha'y
tumanggap ng mahihigpit na payo buhat sa maraming "nakatataas" sa
kaniya, at kung bagá sa isáng sumisintang ibig mag-asawa, ang nangyari
sa kumatha'y natira sa pananabik, pagka't nang dumulóg sa magkakasal,
ito'y nagkaít ng tulong at iminatuwid na bukód sa "menor de edad" ay
wala pang "konsentimiento" ang mga magulang. Ang kasál ay naurong. O sa
lalong maliwanag: ang aklat ay hindi lumabas. Pinigil ang pagpapalabas.

Bakit?

Ang sabi ng nañgagpayo: masama ang panahon, sa papawiri'y
naglipád-lipad ang mga ibong mangdaragit ... ang mga sisiw ay
kailañgang mañgagtago upang huwag mapahamak. Nang mga araw na
yao'y sariwang-sariwa pa ang usapín ng "Muling Pagsilang", at
pinag-aalinlañganan ng marami ang katibayan ng malayang paglalathala
ng anománg babasahin, magíng ito'y aklat o pahayagan kaya. At ... sa
pakikibagay sa panahon--hindi sa takot--ang kumatha nitó'y dinaíg
ng makatuwirang payo at ang kaniyang aklat ay malaong natulog sa
"isang madilím na silid".

Buhat noon, ang pañgalan ng kumatha, na, nang mga araw na
sinabi'y hinañgaan ng Bayang Tagalog dahil sa matatapang niyang
lathalang lumalabas sa mga pahayagan, ay naligpit na rin at di na
napagdiníg. ¿Saan naroon si Ismael A. Amado? ¿Saan naroon ang batang
manunulat na tubo sa San Mateo? Kasalukuyang hinahanap ng sumusulat
nitó ang katugunan sa mga tanóng na iyan, nang walang anú-anó'y sa
sisipót at inilalahad sa akin ang kaniyang palad.

--Isang mahigpit na kamáy at yakap, kaibigan--ang wika niya sa
akin;--akó'y maglalayág na patuñgo sa Amerika.

--At ang Bulalakaw ng Pag-asa?--ang pamangha kong tanong.

--Aywan ko kung saan naparoon, at aywan ko rin kung ano ang kaniyang
kahihinatnan. Marahil ay sinunog na nilá.

Nakaraan ang mga buwan at taón. At... patí na akong isá sa
matatalik na kaibigan ng naglalayag ay hindi tumanggap ng kahi't
anóng balita. Parang namatáy sa larañgan ng Panitikang Tagalog ang
pañgalang Ismael A. Amado!

Walang anú-anó, pagkaraan ng ilang taón, ay napabalitang ang manunulat
na tagá San Mateo ay dumating, matapos makapag-aral sa Amerika. Sa
una naming pagkikita'y wala kamíng napag-usapan kungdi ang kaniyang
"nakatulog" na Bulalakaw... Ang kaibigan ko'y napañgiti lamang at
nagpahayag ng ganito:

--Ang Bulalakaw ng Pag-asa ay dinatnan ko pa sa aking silíd, naroong
nagtalaksan; ñguni't marahil ipasusunog ko na. Kay sama ng pagkakasulat
at akóng itó ang una-unang nakakakilala ñgayon ng kasamaan, hindi
lamang ng pagkakasulat, kungdi lalu't higít ng iláng isipang doo'y
aking inilarawan.

¡Sayang na aklat!

Gayón man, salamat sa pagpapayo ng maraming kamanunulat sa wikang
tagalog, at si Amado'y napilitang sumunod sa kanilang adhika.

--Natalo akó kaibigan,--ang wika sa akin.--Ang Bulalakaw ng Pag-asa
ay tila ipaaaklat ko rin; ñguni't hindi na upang masunod ang una
kong hañgarin, kungdi upang makatulong na lamang sa pagpapayaman ng
mga aklat na nasusulat sa ating sariling wika. Dapat mong mabatíd na
akó ang una-unang kumikilala na ang aklat na iyá'y hindi nababagay sa
panahong itó ng pagtutuluñgán at mabuting pagsasama ng sinasakop at
nakasasakop. Ang paglalathala ko nitó'y buñga na lamang ng aking nais
na magkaroon ng kahi't isáng aklat na magpapaalala ng mga nangyari ng
panahong nakapaiibabaw rito ang katuwiran ng lakás at di ang lakás
ng katuwiran. Alaala sa panahong iyan, at wala... Iyán lamang ang
nagbunsod sa akin upang ipaaklat ang maralita kong Bulalakaw.

At narito't pinaaklat ñga at ñgayo'y buong pusong inihahandóg sa mga
giliw na mangbabasa.

Gaya nang nasabi na sa dakong unahan nito, ang Bulalakaw ng Pag-asa
ay limbag na noon pang Agosto ng 1909. Mula noon hangga ñgayon ay
mahigit nang siyam na taón ang nakararaan. Kung ang naturang aklat ay
isá lamang buñgang kahoy, nanatili man ang magandang kulay, marahil
ay tuyo na't walang katas. Sukat ng makuro ng mga mangbabasa na
ang aklat na ito, dahil sa ganiyang pangyayari, ay wala ng katas na
pangkasalukuyan. Gayon man, palibhasa'y buháy ang mga pangyayaring
tinutukoy sa aklat, ito'y maaaring pakinabañgan ng sinomang may
ibig makinabang.

¿May katañgian ang aklat na ito? Sa ganang akin ay mayroon, ñguni't
wala. Datapuwa't may isang dakilang katañgian: nakahambing siya ni
Kristong umano'y nabuhay na muli, matapos malibing sa hukay.

¿Marami kayang kamalian? Sa ganang akin, ay marami rin; ñguni't
wala. Marami, sapagka't talagang marami. At wala, sapagka't ang
kumatha na rin ang una-unang nagsasabing napakasama ng pagkakayari
sa aklat na ito.

Nguni't sinabi ko na: kailañgang isaalang-alang natin ang pangyayaring
ang aklat na ito'y sinulat ng kumatha noong bago siya magtuñgo sa
Estados Unidos at kaya lamang niya pinalabas ñgayon ay sapagka't
siya'y napilitan.

Gaya nang nasasabí na sa dakong unahan nito, ang layon ng sumulat
sa aklat na itó'y dakila sa lalong dakila: itanim sa puso ng lahat
ng Pilipino ang pag-ibig sa Tinubuang Lupa. Lamang ay mapapansing
ang sumulat, ay wala sa kanyang sarili nang ito'y sulatin. Manapa'y
pinapagsasalita siya ni Rizal, minsa'y sa pamamagítan ni Elias
sa "Noli Me Tángere" at kadalasa'y sa pamamagitan ni Simoun sa
"Filibusterismo". Ang wika niya: "... kinakailañgang mátanim sa puso
at mabatid ng bawa't Pilipino, na ang una at hulíng tungkulin niya sa
iyo (sa Bayan) ay ang matutong gumiba, gumutay, tumupok, nang walang
kapañgipañgimi, sa dapat igiba, gutayin at tupukin". Nguni't ang
kumatha'y may katwiran. ¿Ano't hindi iukilkil tuwi na ang makabuluhang
aral ni Rizal, hinggil sa Bayan at sa Lahi?

Ang mga giliw na mangbabasa'y hindi naman dapat mag-isip na ang kathang
ito'y nakakatang sa mga pag-iisip ni Rizal. Ni hindi maituturing
na hañgo. Ni plahio! Ni ano pa man! Kung baga sa paghahasik, ang
mga isipang naririya'y tinipon ng ating Bayani sa isang sisidlán at
isinasabog namán ni Amado, hindi upang aksayahin, kungdi upang itanim
at nang tumubo, mamulaklák at mamuñga.

May isang mañgañgathang nakabasa na nitong Bulalakaw ng Pag-asa na sa
aki'y nagpahiwatig na karamihan pang mga isipan ng kumatha ay hañgo sa
ilang isipan ni Rizal, tungkol sa Bayan natin. Ako'y hindi naniniwala
sa bagay na itó, pagka't kung magkakaganyan ay matitiyák nating ang
Busabos ng Palad ni Aguilar ay plahio sa Resurrección ni Tolstoy,
itó nama'y plahio rin sa La Dama de las Camelias ni Dumas ... At,
itó namán, ang Dama de las Camelias, na isang kathang nagtamó ng
papuri sa sangdaigdig ay isang plahio lamang sa isang dramang hapón
na pinamagatang Kami Ya-Giyé. Ang "argumento" ng mga kathang iyan
na aking binanggit ay halos nañgagkakaisa: si Celso ni Rita ay siya
ring si Neclindeff ni Maslova sa Resurrección; ñguni't si Neclindeff
ni Maslova ay siya ring si Armando ni Margarita sa La Dama de las
Camelias; datapwa't ang Armandong itó ay siya ri't di iba ang Giyé
ni O'Hare sa dramang hapóng Kami Ya-Giyé, na, unang di hamak sa La
Dama; ñguni't kailan ma'y walang nañgahas na magsabing ang walang
kamatayang kathang iyán ni Alejandro Dumas (anák) ay plahio lamang
sa isang dramang hapón.

Ang totoo, sa ganang akin, sa apat na panulukan ng Sandaigdig, ay
di nawawalán ng dalawa kataong nagkakaisa ng isipan sa iisang araw
at oras.  Ang mga isipan ni Amado ay may sariling uri at taták,
kay sa mga pañguñgusap ni Rizal sa mga labi ni Elias at ni Simoun.

Sa anu't anó man, ang aklat ay narito't yari na. Sa pañgalan kong
sarili'y buong pitagang inihahandog sa mga giliw na mangbabasa at
sila na ang bahalang humatol.

Opo, hatulan ninyo ang aklat na itong kinalalarawan ng isang pusong
pinag-aalaban ng pag-ibig sa Tinubuang Lupa, ng isang dibdib na
pinatitibok ng dalisay na pagsinta sa Lahi, ng isang kaluluwang
pinadadakila ng adhikang mapatayo ang isang Bayan matibay at malinis,
sa ibabaw ng mga labi ng isang Bayang bulók at pinaghaharían ng
mga kasamaan.


Iñigo Ed. Regalado,
Tagapamatnugot ng Ang Mithi.







BULALÁKAW NG PAG-ÁSA

I

MGA DUWÁG!!...


--"Ako'y makapangyaríhan dito.

"Ang báyang itó ay akin.

"Ang mga báhay na iyan ay akin.

"Ang mga búkid at bundók na iyón ay akin din.

"Ang mga táong iyán ay nanúnulúyan laang dito. Walâ siláng báyan. Ang
báyan nila'y binilí ng aking báyan.... Silá ang mga talúnang gúgu, ang
mga di dápat lumayà at magsarilí, sapagka't walang káya, sapagka't mga
mangmáng, mga incivilizado, mga tamád, at sapagka't kapag pinalayá,
silá at hindî kami ang mabubusóg sa mga búkid at bundók na iyan na
bawa't kimpál ng kanilang lupa ay isang kimpal na gintô!"

Humigit kumúlang ay ganitó ang wari baga'y ibig ipahiwatig ng lákad,
dagunot ng paa, imbáy, galáw ng mga nagluluwángang matá, at anyô ng
mukhâ ng isang anaki'y leon na nagkatawáng tao; isa manding Nicholás
II; isang tila baga matáas na matáas na di marunong yumukô, ó di
nakakakilála sa alin mang punô.

Ang máginoong ito ay isa riyan sa mga diyosdiusang mister na laging
puputákputák sa Pilipinas. Kararating laang niyá noóng umágang iyon
sa báyan ng Libís.

Sa walang tígil na kalalákad, siya'y sumapit sa tapát ng isáng tindahán
ng álak. Lumapit. At pagkatapos na matingnán ng isang tinging-uháw ang
mga boteng naggigilásan sa loob, ay sinutsután pagdaka ang may-áring
si Julio at ípinahiwatig dito ang kanyang ibig.

Ibig niya ay makitang umíkot ang mundó, dapwa't sa kasamáng palad
ay walang dalang maibabáyad sa magpapaíkot; kaya't isanamó niyang
siya'y pautangin.

Si Julio ay di pumayag; sapagka't totoóng malabis ang pag-aalinlángan
niya sa táong ito, na hanggá ng hanggá ay noón lamang natamaan ng
kanyang matá. Sa mukhâ, pananamit, mga anyô, pananalitâ ng bagong
datíng, ay wala siyang sukat mabanaágang tandâ ng pagkamalínis
na budhî.

Dahil sa walang màliw na pagtanggí ni Julio, ay biglang umínit ang
tuktók ng maginoong mister.

Ipinalálagáy daw siyang masamâng tao na di marúnong magbáyad ng
utang--sa makatwid, tulad na ng magnanákaw! Sa nóong kunót ng kausap,
ay isang malamig na ngitî ang itinugón ni Julio.

--"Hindi pô iyan ang dahil";--anya--"talagá pong naugalían na ng
aming tindahan ang huwag magpaútang sa mga di naniniráhan dito,
kaya't inyong ipagpatawad."

At hinagísang muli ng isang ngitî ang nabigô. Nguni't hindi naampát
ang dingas. Lalong sumikláb ang sigâ. Kumanyón na nang sunód-sunód at
walang lagót, ang Diyos Bungángá. Katákot-tákot na bála ng pag-alimurà
ang lumagpák sa mga taynga ni Julio! Ito'y nakapagpígil sandalî,
dapwa't sandalî lamang, at di na nakapagbatá ang kanyang dangal. Ang
palángitî niyang mukhâ, ay bigláng nagdilím. Yaóng tumitibók sa
kabilâ ng kanyang dibdíb, ay bigláng napukaw. Natikom ang mga daliri,
nanginig ang mga bísig.

--"Ginoo!"--ang inihadláng ni Julio sa nagpúpuputók--"wika ko
sa inyo'y di ko kayó pauutángin at ang pasyá kong itó ay waláng
pagkatinag! Walang tao sa ibabaw ng lupà na may kapangyaríhan pumílit
upang bagúhin ko ang aking salitâ. Ako ba'y inyóng nauunawàan?..."

Pagkasábi nitó, si Julio ay tumalikod nang kauntî. Sinamantalá ang
pagkakataóng iyon ng kanyang kaalít. Maliksíng hinúgot ang daláng
rebólber, lumundág sa loób ng tindáhan at pinukól ng tatangnán ang úlo
ni Julio. Ito'y nanghinà nang kauntî, gayón ma'y hinaráp niyá nang
pangatawánan ang mapangahás. Di naglaon at gumúlong kapwà sa sahíg;
animo'y nililindól ang tindáhan; ang mabuway na kinahahanayán ng mga
bóte ng alak, ay nátagilid; gumuhô ang lahat ng lamán. Katákot-tákot
na íngay! Dumalóng nagtutumilî ang dalagang anák ni Julio. Isang
sípang ikinasubásob ng binibíning nananángis, ang dito'y isinalúbong
ng halimaw. Kahabág-habág na mag-amá!

Sa karátig na tindahan ay may ibáng nangyayari:

Dalawáng pulís ng bayan at si Gerardo ang nahandoon. Si Gerardo
ay isang binatang maglálabing-siyám ang gúlang: Matibay na pusò,
maliwanag na isip, katawáng malakás, at mapangahás na loob sa alin
mang gawàing mapanganib.

Mula pa sa mga unang sandaling mabanaágan ni Gerardo ang masakláp na
bunga ng mga sagútan ni Julio at ng kaniyang kalában, ay sinimulán
na niya ang pagpapaála-ála ng kanilang katungkúlang sa mga pulís na
nataunán niya roon; alalaong baga'y mamagitnâ silá sa dalawa.

Umakmáng lalapit ang mga pulís, di ang hindi. Datapwa't sa masamáng
pagkakataón, ay násabay ang paglápit na ito sa pagbunot ng rebólber
ng kaaway ni Julio. Isip yata'y sila na ang susugúrin, kaya't biglâng
nangamutlâ at dáli-dáling nangagsiúrong.

--"Ano't tíla kayo'y nátukâ ng áhas?"--ang pagdáka'y itinanóng ng
binata sa bayáning mga pulís.

--"Abá!"--ang kaniláng tugón--"kami ba'y mga ulól at ipapáin ang
áming búhay sa kamatáyan? Di mo ba nakikita't marrikáno iyang may
'ribulber'? Kami'y waláng kaarmás-armás, kung kami'y labánan, anó
ang aming magagawâ?"

Nagngitngít si Gerardo sa mga salitâng ito.

--"Mga duwag!"--ang malakás niyang sigaw na sinabayan ng isang
matinding túlak sa mga pulis na kamunti nang ikinábaligtád nilá;
at di lamang ito ang nagawâ: nilabnót pa sa mga bayaning iyon ang
dala-daláng mga batúta.

Singtulin ng kidlat na dumaló ang binatà sa sigalót.







II

¡SAKÂ KAYÓ MAGSISÍSI!...


Si Julio sa mga sandaling iyón, ay latâng latâ na sa kanyang
pakikilámas; kaya't ang pagdalo ni Gerardo ay napapanahón. Pagpások
ng binatà sa loob ng tindáhan ay sinigawan siya ng kalában ni Julio
na huwag manghimások sa kanilá. Hawak nitó ang rebolber; dapuwa't sa
gayóng anyô ng kaáway, ang batóng loób ni Gerardo ay lalong tumigás
mandín, lalong nabuhay ang kanyang dugô. Waláng ágam-ágam na lumápit
sa nananampalásan, at úbos lakas na inihátaw sa ulo nitó ang daláng
káhoy; nguni't ang hinataw ay nakapagpaputók din, at saka dahan-dahang
nahílo, nalugmók, nawalán ng diwâ.

--"Mang Julio, nakagantí na kayó!!"--ang noó'y biglang pumúlas sa
mga labi ng mapúsok na binatà.

Tumagís ang bála sa kaliwang bisig ni Gerardo.

Tumutulò ang kaniyang dugô; samantalang sa tapat ng tindáhan ay
nagkakatípon ang mga táong páwang pagpuputlaan, nagluluwángan ang
mga matá, at naghahabaán ng liig.

Isang lalaking mataás ang di nagluwat at pumások; siya ang sargento
ng mga pulís. Kasunod niya ang dalawáng bayani ng sindák. Nilapitan
ang binatà at tumanong:

--"Bakit inágaw ninyó ang mga batúta ng mga pulis na iyan?"

Hinagísan muna ni Gerardo ng isang nagbabágang tingin ang tatlóng
kawal na iyón ng pamunúan bágo tumugón:--

--"Sapagka po't áking kinailángan sa pagsugpô sa kapaslangan ng
isang táong ganíd! Ngayón na di ko na kinakailángan, sila'y akin
nang isinasaulì."--At inaabót ng binata ang mga batuta sa sargento,
na muling tumanong:

--"At bakit naman sila'y di man laang ninyo pinagpitaganan?"

--"Sapagka't iyang inyong mga pulís ay mga duwag!"--ang napabiglang
tugon ng binata.--"Sapagka't sila'y aayaw magsitupad sa kaniláng
katungkúlan; nakíta, ng kaniláng mga matá ang gayóng pagyúrak at
paglaít sa kaniláng mga kabalát, ang gayong pagluhà ng Matwid;
at gayon man, sa haráp ng karáwaldáwal na nangyari, ang mga
pulís na iya'y di nag-kaloób na kumílos, humalukipkíp na lámang,
nagpatáy-patáyan!... Ganyan po ba ang mag-iingat ng kapayapaan? Sa
mga táong gaya nila'y anó ang mahihintáy ng Báyan? Walá! kundi isang
di makakátkát na kahihiyán at pagpulà sa kanyá ng ibáng láhì!..."

Dito'y hinaráp ang nagsisiksíkan at nagngangang mga tao sa labás
ng tindahan; ibináling muna ang paningín sa lahát ng dáko at sakâ
nagpatúloy:

--"Sa mga sandalíng itó, mga kababáyan, huwag lilimútin na ang Matá
ng boong Sangdaigdigán ay napapakò dito sa Pilipinas. Báwa't kilos,
báwa't gawâ, pagkakámalí ó pagkakásulong, ay minamasdan nilá. Kinukúro,
tinitimbàng lahát na iyân, upang pagkatápos ay pasiyáhan kun táyong
mga pilipino ay may matwíd ó walâ sa paghingî ng Kalayáan! Kaya nga
nararápat na sa mga araw na itó ay magpakaíngat tayo sa áting mga
kílos. Huwag tutulútang makasinag dito ang mga tagá ibáng lupâ, ng
anó máng gawáng maipupulà sa atin. Iyáng kahináan ng loob, tákot sa
mga gawang lában sa katwíran, ay di nararápat kailán man na ipamálas
ng isáng báyang gaya nito, na naghahangád lumayà. Upang ang báyang
iya'y kaalang-alanganan ng ibá, ay kailangang ipakíta sa lahát nang
panahón, na ang kanyang mga anak ay di natutulog sa hangad ng ibáng
dungisan at idiwarà ang kanyang puri't karangálan--Iyang mahálay na
pag-aalaála sa saríli na nababagay láang sa mga loob na marurupók ay
kinakailangang iwaksi sa mga ganitong pagkakataón; sapagka't ang malíng
pag-aalaálang iyán ay siyang nagdudulot ng karupukán sa pusò, siyang
nagpapatúlog sa dugô, gumuguló sa isip, at nagpapaúrong sa kaluluwá
úpang lumayô at tumalikod sa pangánib na dapat sagupàin at sugpuin!"...

Napútol ang salitâ ni Gerardo, dahil sa bigláng pagkílos ng
nalulugmók. Násaulì na ang pagkatáo, idinílat ang  mga matá at titindig
sana, nguni't ¿sino yaong  nasa kanyáng haráp at pígil sa kamay ang
isang rebólber na nakaúmang sa kanya?... Nápaupông muli. Sino itó? Si
Kamatáyan na ba?  Kakalawitin na kayâ siya? Inapúhap sa likód ang
kanyang sandata: dapwa't walâ!... Lálong namutlâ ang mukhâ, lalong
nanginíg ang katawán.

Nangusap ang kinatatakútan sa wikà ni Shakespeare:

--"Kung ang búhay mo'y iyóng pinahahalagahán ay huwag kang
kikilos!... Nauunawáan mo ba?"

Isa na lamang tangô ng pagáyon ang naitugón ng nangangatál, sapagka't
di maibuká ang bibig, di mabigkás ang íbig sabíhin.

Nagpatúloy si Gerardo.

--"Ibig kong mabatíd kung ikáw ay taga-saán."

--"A-a-amerikano", ang maráhang sagót ng nanglálamig.

--"Ah!, amerikano!... amerikano!"--ang úlit ng binatà, na may kahálong
mapaít na ngitî.--"At anó ang sumuót sa amerikáno mong tuktók at ikáw
ay nanánampalásan díto?"

--"..........."

--"Ang akála mo ba'y sapagka't natúran kang amerikáno at ang kaharáp
mo'y mga kayumanggí ay maaárì mo nang yurákan ang kaniláng karapatán
at isalúsak ang kaniláng karangálan?...

"Di mo na inalaálang silá ay iyóng kapwà? na silá ay iyóng kapantáy?

"Oh, kayóng mga dayuhang halímaw!

"Sino kayóng paparíparíto sa isang báyang di inyó at pag-náhandito
na'y walang kakalasagin kundí ang pangdadahás at paghaharìharìan?

"Iyán bagá ang inyong igagantí sa báyang itó na kahima't hiráp na'y
tiís pa rin nang tiís, masunód lang kayó? kahi't hapô na'y híla pa
rin nang híla, kayó lámang ay mapagbigyáng loob?

"Ah, mga  walang túring!.... Mga pusòng masasakím at mapagmatáas!

"Di na ninyó inísip na doon sa Langit ay may isáng Diyós!--Isáng Diyos
na nagmamasíd sa inyóng mga kilos, isáng Diyos na walang kinikilíngan,
ang Diyos na huhukóm sa inyóng mga gawâ!!...

"May araw ring kayó'y sasayáran ng Kanyáng kamay, may araw
rìng lalagpák sa inyóng mga úlo ang mabisàng sumpâ at higantíng
kakilákilábot ng isáng Báyang dinadayá!

"Ah! mga kahabághabág!... Sakâ kayó magsisísi!!..."

Hindî nasáyang ang mga salitâ ni Gerardo: sa labás ng tindáhan ay
boong báyan na halos ang sa kanya'y nakikiníg.

Pagkaráan ng iláng sandalî ay pinatindíg ang amerikano. "Lumabás ka
rito"--aniya,--"at humaráp ka ngayon din sa hukóm."

Ang inutusan ay nakayukông tumindíg, nakayukông lumabás at nakayukông
sumapít sa pintô ng hukuman. Sinusundan siya nina Julio, Gerardo at
ng maraming táong bayan.

Di naláon at dumatíng ang mga nagsasakdál sa tanggápan ng hukóm;
nguni't sa masamáng pagkakátaon, itó noo'y walâ sa loob ng bayan. May
nagsasabing siya'y napa sa Maynilà, at di máalaman kun kaylán babalík.

Inaharáp ang sakdál sa pangalawáng hukóm, dapwa't ito'y tumanggíng
lumítis sa usapín, sapagka't siyá'y kamag-anak ng nagsasakdál na
si Julio.

Ayon sa kautusán, ang presidente municipal ng isang bayan ay siyang
mákakahalíli ng mga hukóm kapág ang mga ito'y walang kaya ó karapatáng
lumitis sa isang usapíng "criminál". Sapagka nga't ito ang ipinaguútos,
ang mga magsasakdal noon di'y nagsitungo sa báhay-pamunúan upang
dumulóg sa haráp ng presidente.







III

SI KÁPITANG MEMÒ.


Máximo San Jórge de los Santos ang túnay na ngalan ni Kápitang Memò,
ulo ng yaman at presidente municipal sa Libís. Siya ay isang lalaking
may matáas na tindig, mukhâng bilóg na kinabábanaagan ng ilang paták
ng dugông diláw, úlong tihabâ na napapalamutíhan ng mapuputing buhók,
mga matáng busóg na animo'y ipinaglihí sa mga matá ni Mutsu-Hito,
ilóng na hinirám kay San Mateo, bibig na inihawig sa bibig--Limahóng
at tiyang kauri ng tiyang--Taft.

Ang máginoong itó ay isá riyán sa mga nábantog na kápitan noong
mga araw na ang Pilipinas ay kasalukúyang iniinís ng kakastilàan;
siya'y nábantog, sapagka't tangì sa masalapî, ay lubhâng malupít sa
mga táong bayan, mapagbalák ng mga masasagwâng útos na pawàng udyók ng
kasakimán, mapagparátang at mapagparusa ng mga parúsang háyop sa mga
binúbuhátang nagkásala. Walang tumutol sa mga hidwâ niyáng kagagawán
na di niyá sinumbatán ó pinangakùan ng ganitó ó gayóng pagkapahámak.

Ibig supilin ang lahát; paáno'y walâ siyáng pinakamimithî kundî
ang sambahín, kilalánin at tawaging harì--harì sa lahat ng bagay,
harì ng lahát ng táò, kung mangyayári, ng kanilang mga pag-aarì,
katawán at damdamin... Iyan ang kanyang adhikà sa gitnâ ng gayóng
mga nagyukòng masunúrin, mga tikóm na bibig, mga dilàng alípin.

Iyán ang kanyáng pinangápangárap, ang boô niyáng hangad mulâ
sa sandalîng mapasakanyà ang tungkód ng kápitan--ang mahiwagà't
makapangyarihang tungkód na siyáng lálong pinagkakautangan ng kanyáng
pagkamasalapî, pagkamalupain, at pagkamapalalò.

Sa haráp ng ganyáng mga adhikà, katakátaká kayâ na nang mabágo ang
pámahalaan, pagkalagánap dito ng kautusáng nagpapahintúlot sa mga
bayán-bayán ng maláyang pagpilì sa kanikanilang pinunò; katakátaká
kayâ na maisipan ni Kápitang Memò na samantalahin ang pagkakátaon sa
pagbabakásakáling siya ang máhalal na presidente sa kanyang bayan?

Alám ni Kápitang Memò na lubhâng marami ang kanyáng kaáway; na ang
kanyáng kabangisán ng panahóng lumípas ay di pa nalilimot ng mga
manghahalál; na ang tákot at pangingilag sa kanyá ay di pa nakakatkát
sa mga apdó ng karamíhan; na ang kanyáng kalupitán sa pamumunò ay
sariwàng-sariwà sa kanilang alaala. Batid ni Kapitang Memò ang lahát
ng iyan. At iyan ang mga dahil kung bakit siya'y maláon ding nabalisa
at nagalinlangan, bago natuluyang magharáp ng kanyang kandidatura sa
nálalapit na halalán.

Dápwa't hindî ang isang Kápitang Memò ang uúrong. Bakit ba hindî niyá
titikmán? Ay anó kun sakálì ma't siyá'y mátalo? Hindî ba siyá datihan
sa pagkatálo ... sa mga templo ng San Jórge at mga titiláok?

--"Walâ! walâng úrong-úrong!" ang matigás niyáng sábi sa kanyá rin.

At hindî nga namán umúrong.

Sinimulan na ang pangatawanang paglákad.

Nagkatúsak ang kanyang mga leaders na walâng humpáy ng talumpatì dini
at talumpatì doón.

Nagpagawâ sa Maynilà ng libo-libong carteles na kinatítitikan ng
mga salitang:


                               VOTAD POR
                 Sr. D. Maximo San Jorge de los Santos.
                       CANDIDATO para PRESIDENTE.
                    Libertad, Igualdad, Fraternidad.


Sa di kawasà'y dumatíng ang áraw ng halalán. Dumatíng ang oras ng
pagbílang ng mga boto.

Nápagaláman sa wakás na tatlong-daan at limá ang bilang ng boto kay
Kápitang Memò; samantalang dádalawang-dáan at ánim ang tinanggap ng
kaniyang kapáligsahan.

¡Talinghagà ng mga pangakong matatamis!

¡Talinghagà ng mga gantíng-palang makalansing!

¡Talínghagà ng mga mukhâng-hudas na nakangitî!...

Tigás na tuwâ ng Kápitan.

Sa tatlong araw na sumunod sa halalán, si Kápitang Memò tuwing magiisá,
maging sa pagkain, maging sa paghigâ hanggang sa pagtulog, ay wálang
nábibigkas kundî ang gayari:

--"Sa makatwid, ako ay presidente na ngayón ha! ha! ha! At sa
makatwid, akó ay makapangyarihan na namán! ha! ha! ha!... Ganitó,
ganitó ang mabubuhay ... láging nasa itáas, láging tinitingalâ at
hindî nasusuwáy! ha! ha! ha!"

Iyán ang si Kápitang Memò.







IV

ANG MGA MÁGINOO...


Talagá yatàng sinasamâ ang mga magsasakdal. Ang presidenteng sinadyâ
sa bahay-pámunuan ay walâ rin doon.

Hindi pa dumárating. Ang oras na iyon ay hindi pa oras ng pagdatíng
ni Kápitang Memò sa kanyang tanggápan. Iyón ay oras lamang ng kanyang
pagbángon, ng paghiwaláy sa mapanghalína niyang higàan, ng pagpapaalam
sa isang kinawilihang pangarap....

Si Kápitang Memò ay di nararápat bumangon ng maága; hindi ito nababágay
sa kanya. Siya'y isang máginoo, isang kápitan, isang presidente na
sumasahod buwán-buwán ng walongpúng pisong matunóg. Bumángong maága
ay nababágay lámang sa mga mahihirap, sa mga magsasaká, sa kanyang
mga kasamá, alila at mga hindi máginoong gaya niya.

Tinutugtóg ang ikasampung oras nang si Kápitang Memò ay magbángon
noong umagang iyón. Ang mga hikáb niyang sunodsunod at mga matáng
pipikitpikit ay nagpapakilálang di pa nasisiyahán sa túlog. At mulî
sanang mahahandusáy ang mahal nating ginoo, dangan at nagitlá sa
íngay ng maraming táo na noó'y naghuhugusan sa tapát ng kanyang
báhay. Ang mga táong ito'y siyang kasunódsunód nina Gerardo mulâ
ng iwan nila ang tindahan ni Julio; ibig sana nilang mapanoód ang
paglilítis, dapwa't nabuktót na lahat sa pagiintáy sa presidente,
kaya't ngayo'y nangaguuwian na. Salámat sa ingay nila at nabugábog
ang masipag na pinunò ng bayan; sa wakás ay natulúyan ding mámulat ang
mga namumugtông matá na animo'y nagsasábing "¡Kami ay busóg na busóg!"

Pagkakáin ng almusalán, ang ating máginoo ay humílig sa isang
sillón; at dito'y sinimulán ang waláng lagót na pagpapaúsok sa isang
"Germinal".

Hinintáy pa munang mangalahátì ang sagisag na iyón ng isa sa mga
masasamáng hilig ng tao, bágo nagbihis si Kápitang Memò upang dumaló
sa bahay-pamunuan.

Tinutugtóg ang ika labing-isáng óras ng umága nang siya'y sumapit
doón. Pagpások na pagpások ng pintô, ay isang tuksó ang kaagád ay
sumagupà sa kanyá. Sa dákong kaliwâ ay may isang malápad na bangkô at
sa ibabaw ng bangkô ay nakatukmól ang isang pulís na uugâ-ugâ ang ulo,
nakabuká ang bibig, at untî-untîng nábababâ ang mga balintataó. Sa
ganitong anyô na bilang pasalúbong sa kanya ng káwal niyang hinihíla ni
Antók, ang makisig na pinunò ay biglang siniglán ng pangungupinyó. Anó
ba't ang buísit na iyon eh, tila ginagagád ang anyô niya kanina ng
siya'y bago lang kagigísing?

Dáhandáhang lumápit ang nagngingitngít, sinunggabán sa bátok ang
tuksó at walang sábi-sábi'y niluglóg ito ng walang kapatúpatumanggâ.

--"Ah, salbáhe! demónyo! di nahúli rin kitá!... Iyán, (suntok)
iyán, (sipa) at iyán (dagok) ang bágay sa iyo, tamád! walang
hiyâ! háyop! Kung kayâ ka bá binabayáran ng sampúng piso buwán-buwán
ay para magtulóg ka rito? Waláng hiyâ!"

Gitláng gitlá ang pinupog ni Kápitang Memò. Sa kagulatan ay nakálundag
tuloy sa di oras ng limáng dipá.

Samantalang nagbúbubusá ang bibíg ng Kápitan ang iba namang mga pulís
ay pawang nagpuputlàan at nanginginíg, lahat ay nangagtáyò ng tuwid
na tuwid, walang makahumá kahi't isa.

Pagkatápos ng ganitong pagpapakíta ng gilas sa silong, ang mabangís
na punò ay dahandahang nanhík na nanglilisik ang mga matá.

Sina Gerardong inis na inis na sa pagiintáy ay napabuntóng-hiningá
na lamang ng maramdamang siya'y dumádating.







V

SA LIKÓD NG KASALUKÚYAN


"Aba, mang Julio", ang bigkás ng binatà; "lumuhód po kayó at nárito
na ang ating Czar!"

Si Julio'y napabulalás ng tawa.

"Angkáp na angkáp nga sa kanyá ang ngalang iyan!"

Hindi lumawig ang pagtatawá ni Julio; humalili sa kanya ang
isang pagkamanghâ, pagkatapos na maibáling ang paningin sa dákong
hagdánan. Pati si Gerardo ay nápa-abá!...

Katakátaká nga nama't lubhâng mahiwagà ang mapapansín ng isang
nagmamasíd sa pinamagatáng Czar na sa sandalíng iyón ay kapapanhík
pa lamang.

Pagkákitang pagkákita sa amerikánong isasakdál (na noó'y nagkátaong
nakatalíkod at kasalukúyang nawiwíli sa pagtingin sa isang nakasábit
na magandang laráwan ng nunò ng mga Federál,) ang presidente ay
natigilan nang biglâng biglâ; túlos na túlos sa púnò ng hagdanan;
ang mga matá ay pinanáwan ng panglilisik at kúsang napakò sa likod
ng amerikáno. Tumindíg sina Julio at nagbigáy ng "magandang araw",
dapwa't ni tangô, ni tingin man lang, ni ano pa mang tandâ ng paggantí,
ay dí sila nagkamít.

Papaáno'y ang boông pag-iisip ni Kápitang Memò ay nabubuntón sa
isásakdál na mulâ, nang tamáan ng kanyáng matá ay pinasikdósikdó ang
loob niyá nang gayón na lang. ¡Kanyá mandín natatandâan ang húbog ng
pangangatawán ng amerikánong itó!... Túnay nga kayáng ito'y si ... si
... si Stag?

Habang nagtatagál ang kanyang pagmamasíd ay lalò at lalòng nakikilála
ang pinagmamasdán.

Isang matinding tikím na kinaugalían, at isáng magasláw na kilos ng
nakatalíkod, at ... ¡biglang namutlâ ang natutúlos sa punò ng hagdán!

Ang tikím at kilos na iyón ay kilaláng-kilalá niya; wala kundi si
Stag lang ang marunong kumílos at tumikím ng ganoon.

"At bakit itó'y nápaparíto ngayón?..."--ang kahi't di sinasadya'y
naibulong sa sarilí ng namumutlâng pinunò--"Akó kayâ ang talagáng
hanap?... Alam kayáng presidente na ako ngayón?... Maánong huwag
ng maalaála...!"

Hindî man ibig ni Kápitang Memò ay kusang ipinadpád siya ng kanyang
gunitâ sa panahóng nagdáan--sa taóng 189...--sa isang háting-gabíng
madilím nang silang dalawá ng amerikánong itó, ay magkasámang lumanság
sa isang pintóng nakalápat sa lalawigang Tarlak.

Sariwàng sariwà pa sa kanyáng alaála ang mga nangyari noón! Hindi,
oh hindî niya malilimutan ang pagkaparoól ng isang amá, isang amáng
tagalog, na noo'y walang malay na naligò sa sariling dugô--dugông
pinaágos ng kanyang kamay, kamay niya--ni Kápitang Memò!

Hindi pa rin nakakatkát sa kanyang gunitâ ang mga himutók, at
pananambítan ng dalágang anák ng amáng iyon--anák na sa isang sandalî
ay inagáwan ng magúlang, at pinagnakáwan ng tánging kayamánan ng
isang dalága: ang saríling púri. At ang nagnákaw, ang naglubálob sa
lusák sa púring iyón ay siyá rin, siya--si Kápitang Memò!

At lalong hindî pa rin nalilingíd sa kanyáng guniguni ang kináng at
dámi ng pilak na sa bahay ding iyon ay kanyáng nalíkom. Ang pílak
na itó ay umabót sa halagáng -P-10,000--salapîng pinagkayariang
hatiin nilang dalawá ni Stag na lubhang malaki ang pagod na ginugol
sa kapangahasa't katampalasánang iyon. Ang paghaháting ito, sapagka't
hindí maáring gawin noon din, ay ipinagpaliban sa umága ng kinabukasan
at sa bahay ni Kápitang Memò sa Tarlák.

Dapwa't ang paghahatì ay di natupad: noon ding gabing iyon, ang
makisig at túsong kápitan ay nakalipád sa ibang lupálop. Tagláy
niya ang -P-10,000 piso at isang sariwàng katawán. Sa minsang sabi,
si Stag ay nàlinlang niya, ni Kápitang Memò!....

Ang Kápitan ay papanáog na sána at ang tangka'y umuwî noón din upang
siya'y makapagtágò sa pinangingilágan.

Dapwa't, ¡hulí na! Hindi pa man lang nakatátalikod ay hinaló na siya
nang sunódsunód ng dati niyang kasákasama.

Kun sa pagbatì sa Kápitan ang bibig ni Stag ay nakangitî ang kaluluwá
naman niya'y nagngingitngit sa pagsigáw ng: "Háyop, di ka na muling
makawawalâ sa akin!"

Ang kaawà-awàng presidente ay hindî na nakatulóy ng pagpanáog. Anó
ang dápat niyáng gawin ngayón? Wala, kundî ang maglakás loob. Hinaráp
ang kanyang dáting kaibígan at bumigkás ng ganitóng mga pangungúsap:

"¡Oh, si Mr. Stag! Kayo palâ! Hindi ko kayó nákilala! Ipagpatáwad
ninyo! Saán kayó gáling? Ang akalá ko'y umuwî na kayó sa
Amérika. Nguni't magtulóy, magtulóy kayó!"

Binuksán ang pintô ng tanggapan ng presidente at silang dalawá ay
nagsipások.

Maláwig ang kaniláng salitàan. Tuwâng tuwâ, si Stag nang maaláman
na itong kaibígan niyá ay "umasénso" na palâ. At laló pa mandíng
nag-ibáyo ang kanyáng pagkatuwâ nang maalámang ang batà niya'y siya
palâng huhukóm sa usapín niláng dalawá ni Julio. Si Kápitang Memò
namán ay punông punô ng salitáng "patáwad!" Bawa't pangungúsap niyá
ay may kalákip na isang "patáwad!" Walang magasláw na salitâ si Stag
na di niya tinugón ng isang malambíng na "patáwad!"...

Natápos ang kaniláng lihim na pagpapanáyam pagkaráan ng isang óras
at kalahatì.

Binuksán ng presidente ang pintò ng kanyáng opisina at sinigawán
ang sargento ng mga pulís. Ang tináwag ay hálos mag-kandarapà sa
pagmamadalî nang pagharáp sa kanyang pinunò.

"Papasukin dito iyang mga táong may ihaharáp na sakdál", ang utos
ng presidente.

"Opó, señor!"--ang tugón naman ng sargento.







VI

¡TALAGÁNG PALALÒ!


Iká isáng óras ng hápon nang máharap sa presidente siná Julio
at gayón ma'y malaon pa ring sila'y naghintáy na hindî man lang
kinikibô. Sinamantala ni Gerardo ang panahón; pinagaralan sandalî ang
nalalaráwan sa mga mukhâ ni Kápitang Memò at ng kanyang katóto. May
isa siyang hinalà, na ibig maláman kung túnay ó hindî. Tiningnáng
una ang amerikano. Ibáng ibá ito ngayón: walâ na ngayón ang úlong
kanína'y nakayukô; walâ na rin ang mga lábing kanína'y nangangatál;
walâ na ngayón ang mga matáng duwág na kanina'y dî makalában sa
kanyá ng títig. Ibáng ibá ngâ ngayón si Stag; mistúlang harì na
namán na íbig magpasukò sa lahát, pati sa Diyos! Ang báwa't títig
niyá kay Kápitang Memò, wari'y naghahatíd ng mga ganitóng salitâ:
"Ako ang panginóon mo ngayón. Ó ako'y ililigtás mo sa usapíng itó,
ó ang úlo mo'y aking paliliparín! Mamilì ka!"

Sa bawa't títig ni Stag na may ganitóng kahulugán ang kápitan ay may
isang magiliw na tugón:

"Huwág kang magalaála katóto... Madalî ang pagliligtás sa iyó."

May katwíran si Kápitang Memò sa kanyang sinabi: ililigtás niyá si
Stag at ang paráan na kanyáng gagamítin ay madalîng madalì. ¡Dadaánin
sa bagsik, sa dahás, sa sigáw! Aling kaluluwá sa boóng báyang iyón
ang di manginginíg sa isa niyáng dárag, sa isa niyang pandidílat?...

Síno doón ang di niya mapaaáyon sa kanyáng maibígan? Walâ! Síno ang
mangangahás na makipagsagútan ó makipagtálo sa kanyá? Walâ! Síno ang
humaráp sa kanyá na di niya napayukô? Walâ!

Ngunì't ... si Gerardo? Si Gerardo! Pshé! Síno iyán? Isang
nagtatapáng-tapángan; isang palalò, hambóg, walâng gálang! Iyan
ang hangál na láging lumilibák sa kanyang pagkapinúnò. Iyan ang
nagdudunúng-dunúngan na tumatáwa sa palákad ng kanyáng pamahalàan. Iyan
ang ulól na maláon nang iniíbig niyáng másukol sa isang súlok úpang
... máalis ang pagka-ulól!

Salámat, at ngayo'y násukol na niyá!

Ngayón niyá malalasáp ang tamís ng pakikipagtálo sa isang Kápitang
Memò.

Ngayon silá magkakaalám at ngayón magbabáyad ng mga útang ang hambóg
na iyan!

Pinanglísik ng Kápitan ang kanyang  mga matá, kinunót na mabuti ang
nóo at saka minasdan ang binatà......

Talagáng walâng hiyâ, talagáng hambóg, talagáng palalò!

Diyata't ang títig niyáng iyón ay dî man lang iginalang, hindi man
lang ininó? Diyáta't hindî man lang kumisáp, diyata't ang ulo'y hindî
inayukô? Ano't ang anyô ng "ulol" na itó ay animo'y nanghahamón,
animo'y nagtatawá, nangungutyâ? Bakit at ang mga kamáy ay hindî
nakahalukipkíp, bakit hindi namumutlâ, bakit hindi nanginginíg gayóng
nasa haráp niyá--niyá, ni Kápitang Memò?...

Nang mamalas ito ng mabalasik na pinunò, ang di masáyod na pagkapóot
niya sa dati nang kinapopoótang binatà, ay lalong nagíbayo, lalo
siyang ininís.

Sa wakas, ay hindi na nakapagpigil, hindi na nakapagbatá: inalabás
na ang pagka-Kápitang Memò!







VII

HALAGÁ NG BÚHAY


Pagkatápos na masípang makaitló ang inupáng silla, ang presidente ay
hinaráp si Gerardo at nanginginíg na tumanóng:

--"Ikaw! anó ang daládalá mong iyán?"

Lumápit ang binatà sa mesa ng hukóm, inilapág doón ang rebolber ni
Stag, at saka sumagót:

--"Iyan po, G. Presidente, ay...."

--"Sssttt!!" ... ang putol ni Kápitang Memò; "Ang rebólber na
iyán ay akíng kilalá, kilalá ko! Alam ko na ang may arì diyan ay
hindi ikáw. Bakit at ngayo'y nasasa iyó? Bakit ayaw mong ibigay sa
may arì? Ha? Bakit ka nakikialám sa arì ng may arì? Ha? Bakit at
kabatang-batà mo pa ay lubhâ kang mapanghimások? Vamos á ver!..."

--"Ginóo!" ... ang hadlang ni Gerardo.

Ang Kápitan ay dî napigil:

--"O ngayón di'y isasaulì mo iyán sa tunay na may arì, ó papások ka
sa bilangúan! Mamilì ka!..."

Isang madiîng suntók sa mesa ang isinunod sa "bilangúan."

--"Magdahandahan, po tayo...!"

--"Anóng dáhandáhan!"

--"Napakabilís pò kayóng humátol, G. Presidente. Ang útos mo pò"...

"Ha?" ang pakli ng pinunò. "Ang aking útos? Ay anó ang aking
útos? Ang útos ko ay tumpák, nasasálig sa matwíd! At anó? Hindi
ba matwíd ang ipasaulì ang arì ng may arì? Kun ayaw kang sumunód,
kun ikaw ay magmamatigás, kun di mo isasaulì ang rebolber na iyán,
ngayon di'y papások ka sa..."

"Kahi't pô saán ako'y handáng pumások," ang matigás na sagót
ni Gerardo; "ibig ko po lang dinggín ninyó ako sandalî kung
mangyayari. Tingnán ninyo: ako'y inyong pinipílit na isaulì ko ang
rebolber na itó sa amerikanong iyán. Wika ko po sa inyo'y waláng
kailangang ako'y inyóng pilítin, walang kailángang ako'y inyó pang
baláan at lálong waláng kailangang kayo'y magpadiníg ng mga ganganyáng
pangungúsap at magpakíta ng mga ganganyáng kílos na mulâ ng likhâin
ang hukúman ay di nakikíta sa alin mang hukóm na may iwing dangál. Ang
lahát ng iyán ay hindî kailangan, ang sábi ko, sapagka't tantuín mo
pô, G. Presidente, na ang isá sa mga dáhil ng áking ikináparito, ang
isá sa mga dáhil kung kayâ ko napagtiisán ang hálos kalaháting áraw na
pagiintáy sa inyóng kamahálan, ay upang áking maibigáy kaagád sa ilálim
ng kapangyaríhan ng hukúman ang sandatang itó na tinikis kong kúnin
sa nagmamayarì. At ang dahil po kung kayâ ko tinikís ito ay sapagká't
sa pamamagítan ng sandátang iyán, ay muntí na niyang baságin ang ulo
nitong aking kasáma, at kung nagkataon ay munti na niyang alisan ako
ng búhay. Naito pô ang aking sugat na hangga ngayo'y dumudugo pa"....

--"Sugat!" ang hadláng ng hukóm na may kahálong ingos; "At anó ang
mapatutunáyan ng sugat na iyán? Kung kayâ ka sinugátan ng iyong
kalában ay sapagka't hinátaw mo siyá sa ulo!"

--"Kung kayá ko pô siya ginanón ay sapagka't lumábag siya sa átas ng
matwíd, yumúrak siya sa kadakilàan ng tahánan at tinaksíl doón ang
isa niyang kapwà dáhil na dáhil lang sa di pagpáyag nitó sa hidwâ
niyáng nais!"...

--"At ikáw ba ang tinaksíl, ikaw ba ang tinampalásan?" ang tanóng ng
nandidilat na Kápitan.

--"Hindî pô ako, nguni't....."

--"Ikáw ba'y kamag-anak noón?"

--"Hindî pô, datapwa't....."

--"Ah! gayón pala, ay ano't ikáw ay nanghimások sa kanilá? Sino ka
bagá rito sa báyan?"

Hinagísan ni Kápitang Memò ang kaibigan niyáng noo'y walang
kakibô-kibô, ng isang tingin na wari'y nagsasábing: "Ligtás ka
ná!" Paniwalàng paniwalà siyá na ang mga hulí niyang salitâ ay
yuyukûang pílit ng binatàng katálo. Anó pa ang ikakatwiran ng
binatíllong uhúging iyón?

Nabigô ang pag-ása ni Kapitang Memò. Ang nóong iniintay na iyukô,
ay lálong ipanagtáasan.

--"Itinanóng mo pò," ang marahang sapól ni Gerardo, "kung ako'y síno
sa báyang itó. Hindî ko na pô sána kailángang sagutin iyán sapagka't
lábis na ninyóng talós. Gayon man ay pagbibigyan loob ko rin kayo. Akó
pô, G. Presidente, ay isang hámak na mámamayán, isang may mababàng
urì, isang musmós. Datapwa po't sa gitnâ ng aking pagkamababà, sa
gitnâ ng aking kamusmusán, ay may isá akóng kayamánang nakikilála
at maipagmamalakí--ang mga gintóng karapatán, ang mga katutubòng
kapangyarihan ng báwa't táong malayà.

"Karapatán pô at kapangyaríhan ng isáng táo na ipagtanggól ang saríling
búhay; kapangyaríhan din niyá ang itagúyod ang búhay ng ibá, ng isang
inaapí at tinatampalásan.

"Naitó pô ang dáhil kung bákit akó, akó na isang hámak, ako na
isang mababà, akó na isang musmos, ay nanghimások na mamagitnâ
sa amerikánong iyán at dito sa áking kasama nang sila'y nagaáway;
at náriyan din pô ang dáhil kung bákit di akó nagalinlángang hatawin
noóng sandalíng iyón iyáng inyóng katabí, na, kagáya ng lahat ng mga
duwág, ay sinamantalá ang isang pagkakalingat ng kanyáng kalában upang
ito'y lubós na mapipílan at nang sa gayo'y sumakanyá ang pagwawagí."

Si Kápitang Memò ay tumungó, nagsalikód-kamay at lumakad ng paroo't
parito.

Nagpatuloy ang binatà:

"Hindî ko nga pô lang ináring karapatán at kapangyaríhan ang
manghimások at ipagtanggól ang áking kakilála sa mapangánib niyang
kalagáyang yaón, kundî ibinílang ko pang isáng katungkúlan rin sa áking
lagáy na pagkatáong-báyan. Iyáng inyóng mga pulís na nangaroón, iyán
pông mga káwal ninyó na siyáng lálong may tungkúling tumupád sa áking
tinungkól, ang mga iyán na sakdál ng tatápang sa pagdárag sa kapwà
niláng tagálog at pagdahás sa mga mahihinà, ng mákitang amerikanong
malaki palá at hindî tagálog na maliit ang nanampalásan,--ang mga
iyan ay páwang nangagsitanggíng sumugpô sa gayóng katampalasánan,
pawang nangagsiúrong na animo'y hinágad ng libolibong kulóg. At ang
iminatwíd ay sapagka't may sandáta raw ang sinapantáhang Anti Kristo,
nguni't silá ay walâ!"

Biglâng tumígil ang pinunò sa kanyang inalakad-lákad; hinaráp si
Gerardo at di magkantutúto sa pagsigaw ng:

--"Pu--pu--pués, may katwíran silá! May katwiran siláng magingat;
at, at, at, ¿kung sila nga nama'y barilin? Hindi ba't ikaw rin ang
may sabing karapatan ng isang tao ang itaguyod ang saríling búhay?"

--"Tunay nga pô, dapwa't ang taal na púsong laláki--ang púsong
tinatangkílik ng karangálan--ang púsong nananálig at umiirog
sa matwid--ang púsong napopoót sa mga hidwâng ásal, ay huling
nagaala-ala sa kaniyang sarili, nililimot ang halagá ng saríling buhay
at iniíbig pang ito'y maparoól maipagtanggól lámang ang katwíran ng
isang kapwàng nilulúpig!"
