Седя и се чудя, защо човек се сърди, кога му речеш:
магаре, свиня или вол; и не се сърди - дору още се радва, кога му речеш:
пиленце, гълъбче, славейче, дори още котенце и теленце? Дали славеят
принася повече полза в обществото на човеците, отколкото благородната
свиня, тази производителна сила в природата на животните, на която само
като погледне човек, наумява му нещо аристократическо, нещо възпитано и на
дължина, и на широчина? Дали пилето има повече мозък, повече ум, отколкото
почтеното магаре, този философ не само между животните, но и между
човеците? Или пък гълъбът е по-непорочен и по-достоен в нещо от скопения
вол, туй подобие на нашия търпелив народ? Но иди и речи такава дума на
нашите, например (ний се с примери ще говорим) литератори, поети,
вестникари, чорбаджии, учители и прочиe раби божии, та виж какво ще ти се
струпа на главата от сичките тези труженици в полето на глупостта.
Музикословеснейшият господин Пишурка, за честта на музите и на неговата
"госпожица правда" и "мадам кудкудячка" ще те повика на дуел или,
поетически да кажа, на полето на честта.

Мудроглупейшите и изряднейшите последователи на нашия Сумароков (нека се
не сърди г-н Войников, че му дадохме това име. Сумароков е малко по-долен
поет от великия Тредяковски) - почтените господа Пърличев, Сапунов,
Пискюллиев, Оджаков, Станчов, Фингов, Деребеев (уху!), щурците на
Блъсковото училище за мишките и сички нищи духом и богати глупостию, -
сичките ще те потеглят, щеш не щеш, на съд пред парнаските богове, дето,
разбира се, председателствува философът с дългите уши; а други, за кои
истината не е тъй тежка и горчива, сир. онез табан суратларъ, на които и в
очите да плюеш, те ще казват, че е божа росица - каквито са благородните
напр. х. Иванчо Пенчович ефенди, Христо Арнаудов ефенди, Никола Генович
ефенди, сладкото перо Михайловски, учителската фабрика Груев, синът на
Мита Патката - Павлов, сиамските братя Балабанов и Овчов, букурещката
"Добродетелна дружина" за обиране на умрелите и все и вся дебелокожа
породица и чорбаджийска - всички ще кажат: "Оставете тоз чапкънин; човек
без работа, заловил се да ни гложде цървулите и да маскари пречистите ни
лица, създадени по образу и подобию божию. "А! Незлобливи пиленца,
гълъбчета, славейчета и теленца! "Будилникът" не ще бъде тъй глупав,
защото не му е изпила още кукувица ума като на "Звънчатий Глумча" (Глупчо
трябвало да се каже), и тъй безбожен като покойния "Тъпан", та да унижава
умните, полезните и трудолюбивите животни с вас, подвижници на
пищеварението. "Тъпанът" беше омаскарил веднъж една магарица, като
казваше, че тази почтена майка родила букурещките български нотабили; но
затуй и господ го наказа, та нема рахат и на оня свят. "Будилникът", който
знае, че страхът от бога е начало на премъдростта, а почетта към старите
начало на добродетелта, ще се пази като от огън от такива неща - да
унижава животните. Неговата програма ще бъде: да гуди сяко нещо на мястото
му и сичко да краси с боите му. А ако има нещо общо между споменатите в
тая молитва раби божии и животни, то българският зоолог и доктор (ъ-хъ!
доктор ами?) Начо Планински, който беше написал едно време -Зоология за
българите", нека се потруди да реши тази велика задача, този всемирен
вопрос, та на Куковден, когато се напечати тази книга, да види ученият
свят какво ще рече: "Зоология за българите". Дотогава ний ще се препираме,
че нито Генович, нито Найденов имат нещо общо с животните и с човека. И
наистина какво общо напр. между занятията на магарето и работата на
ефендето и черибашият? Философът с дългите уши носи на гърба си: дърва,
вода, брашно, хора, и с това принася голяма полза, а ефендето издава
органа на шпионите "Турция", а черибашият - органа на идиотите "Правото" и
с това приносят вреда; философът върши само онова, що може, а черибашият
сичко, що не може; магарето никога не лъже, а ефендето го е срам да каже
някога право; магарето пости и затова ще отиде в християнския рай, Генович
яде пилаф и ще отиде в кочината на Мохамеда - а черибашият, който в турско
село държи рамазан, а в българско яде сланина, той на оня свят ще яде от
коритото на Гилдебранда.


А-ха, има едно нещо, за кое, ако се улови българският зоолог, ще може да
обори мнението ни. То не е тъй важно, та можехме да го премълчим, но
"понеже обаче сърцето ми плаче за моя народ", както казва г-н Великсин в
едно стихотворение, ще го кажем: юларят! Юларят и самарят! -Звънчатий
Глумчо", вместо да говори глупости, добре би сторил да прикачи юларя на
ефендето, а самаря на черибашият, па хайде като сюрюджия на изложбата във
Виена, та да видят и европейците какви стоки има българският народ, когото
едни наричат "немци на юг", други - "английци на восток", а той не е друго
освен вол в хомот, роб на бръснатата глава и на калимавката, роб и сам на
себе си.




ДЛЪЖНОСТИТЕ НА ПИСАТЕЛИТЕ И НА ЖУРНАЛИСТИТЕ


Послушайте, мои мили гълъбчета, моите старешки съвети и възползувайте се
от обстоятелствата. Който от вас остане без работа и няма с какво да
живее, който от вас изпадне и не може да прехрани жената си и децата си и
който от вас има намерение да стане "благороден" просяк и да живее по-лесно
от "неблагородните" просяци, ние го съветоваме или да стане учител, или да
пише различни книжки, или да издава вестник. Тия три занятия са и лесни, и
полезни, и честни, и сити. А нашата публика? - Не грижете се за тая
публика. За тая публика между ахтоподът и шопските цървули в Мраморно
море, между кокошката и гаргата и между Мемиш паша и Нютона не съществува
никакво различие. И така, купете си пера и мастило и захванете своите
занятия, колкото се може по-скоро, защото днешнйото развитие на българския
народ е най-благоприятно за врабците.

Слушайте и това. Ако някой се осмели да ви каже, че сте бездарни, че сте
луди, че не знаете какво говорите и че мозъкът ви се намира в петите, то
го изпсувайте с хамалски виражения, наречете го шпионин и народопродавец,
кажете му, че той е продал совестта си и перото си на японците, на
абисинците - това е се едно, - и помолете публиката да го не слуша и да не
принимава думите му за факти. Разбира се, че публиката има свои слабости,
следователно вие, ако искате да попаднат вашите думи на здраво място, сте
длъжни да похвалите по-млечните крави и да им дадете титли: "сахарчица",
"халвица", "високоблагородия" и пр.

Слушайте, братя врабци и цанцугери! Аз мога да ви уверя, че ако послушате
съветите ми и ако се възползувате от обстоятелствата, то вашата прехрана е
обезпечена и вашето име ще да се почита и уважава от восток до запад. Но
тежко ви и горко ви, ако похвалите някой сиромах, някой хъш или някой
западнал търговец! Ако направите подобно престъпление, то работата ви е
спукана. Чорбаджиите не обичат оние писатели, които турят имената им на
един ред със сиромасите. Вардете се. Слушайте още и това. Ако някой
чорбаджия ви помоли да го не хвалите във вестника си и да го не срамите
пред ония, които познават неговите "несъществующи" благодеяния, то вие го
не слушайте. Маслото не разваля яденето, а похвалата не произвежда пагуба
за кесията. "Кроткото агне от две майки суче" - говори българската
пословица, а в пословиците се заключават стари истини.

Хвалете и не бойте се. Хваленето не иска хляб и топли обуща, а за лъжите
не вземат нито гюмрюк, нито бедел-парасъ. Вашата стока ще се продава без
акциз и без полицейски надзор, следователно - вие и вашето домочадие
можете да бъдете съвсем спокойни. Ако някой от вашите граждани направи
някое беззаконие и ако тоя гражданин ви плаща акуратно за годишното
течение на вестника, то и в такъв случай вие сте обязани да премълчите и
да не говорите за това беззаконие.

Ако премълчите, то няма да ви се отяде от езика, а ако не премълчите, то
няма кой да ви каже "аферим". Секи човек има свои грехове и сяка душа се
бои от адските духове, следователно мълчанието е една от ония добродетели,
които се похваляват от сяко пъповъзвишение и от сяко щастливо
миропомазание. "Ох, агне мое, мълчанието е голяма добродетел" - говорят
калугерите на своите неопитни почитатели, които се приготовляват да бъдат
техни ублажители. "Ах, чедо мое, мълчанието е Христова добродетел" -
говорят духовниците на елеокожите вдовици, които се приготовляват да
живеят "о господе". "Ех, мой синко, мълчанието е една от най-главните
комерчески добродетели" - говори пъповъзвишеното величество на своите
подчинени, които му помагат да се кълне пред купувачите си и да лъже и с
ушите си. Идете после това и не говорете, че мълчанието е голяма
добродетел!

После мълчанието върви смирението. Ако желаете да ви хвалят хората и ако
ви се иска да живеете наготово, то свивайте полите си даже и пред ония
свои благодетели, които ви хранят само с мазни обещания. Пословицата,
която казва, че "по-добре днес попарник, нежели до неделя тутманик", няма
никакво значение за журналистите. Кой знае из коя дупка ще да изскокне
заец? С една дума, вие сте длъжни в това отношение да бъдете много по-
чисти и много по-кротки христиени, нежели Дорчо ефенди. "Ако някой (богат
човек) ви удари плесница по едната страна, то вие му обърнете и другата";
а ако някой (богат човек) ви каже, че сте глупави и че не знаете какво
бръщолевите, то идете на другия ден и помолете го да ви даде добър и умен
съвет за това или за онова ваше предприятие. Ако направите така, то бъдете
уверени, че след няколко недели вашето име ще да се прослави по сичкия
град и вие ще да бъдете наречени благонадежден и разумен човек.

Третята длъжност на писателите и на журналистите е да просят деликатно и
да подмамят своите благодетели с особено изкуство. Ако имате намерение да
издавате "Напредок" или "Хитър Петър", то отваряйте ушите си и не лапайте
мухите. Когато чуете, че някой базергянин е получил наследство или че е
спечелил 20-30 хиляди гроша с някоя леснина, то идете на другия ден при
него (в това време той тряба да има кеф), разкажете му своето незавидно
положение, обвинете времето и скъпията (и скъпията е богоугодна на
пъпестите базергяни) и явете му умилително и сладкозвучно, че вашата най-
голяма дъщеря е порасла вече и че възрастта й ви задава големи грижи (N.B.
Даже и женените сърца биват нежни към порасналите дъщери). Когато
извършите сичкото това, то повдигнете малко страните си, захлупете отчасти
очите си, поухилнете се кисело и помолете великия патриотин да запише
няколко екземпляра от вестника ви и да ги хариже на сиромашките деца.
Слушайте и това: ако тоя благодетел на човеческия род ви каже, че той няма
време да чете и че вашият вестник му се не харесва, то и в такъв случай не
губете куража си. "Не четете, а сичко знаете" - му кажете вие и вашият
успех ще да влезе сам в джеба ви. А какво трябва да пишете в своите книги
и вестници и какви идеи сте длъжни да проповядате? О, за това не трябва ни
да мислите. Земете пример от "Хитър Петър", поучете се из "Гражданин",
възползувайте се от програмата на "Напредок", приемете направлението на
"Източно време", усвойте клисурските идеи на отец "Век", изучете
премъдростите на "Дунав", оженете се за "Училището", нахрапайте се из
"Читалището", и вашата работа е свършена. Ние не живеем вече в оние темни
времена, когато нашите писатели и журналисти ходеха да търсят душевна
храна по гръцките купища и по турските кавенета. Днес царува XIX век.
Разбира се, че ние говорим тук не за Балабановия "Век". Тоя "Век" не
прилича даже и на своя брат "Напредок", когото самата природа е създала
отличително от сичките други живи същества. В нашия деветнайсети век
българската литература се е обогатила даже и с такива съчинения, които ще
да научат Паничката да слуша, г-на Ангелаки Савича да мисли, Найденова да
блее, г-на Геновича да сънува, отца Балабанова да преде, а дяда Блъскова
да плете чорапи.

И така, падайте на колене и поблагодарете, мои мили врабци и цанцугери,
бача си Добря Войникова, който се е постарал да ви напише "Теория на
словесността" и който се е завзел да ви направи хора. Нам отдавна вече е
нужен такъв човек и такава книга. Същото говори и остроумният критик във
в. "Напредок". Досега хората са се учили в различни училища и изучавали са
всевъзможни книги и науки, а отсега работите ще да се опростят и улеснят.
Земете книгата на Войникова, прекръстете се, прочетете я и станете разумен
човек и остроумен писател. Разбира се, че ако отец Марко Балабанов да би
се родил после г-на Войникова, той не би ходил в Париж да изучава
Ламартина и не би се върнал без мозък. Но историческите съдби са
необясними. Боже мой, кой дявол се е надеял, че из главата на г-на
Войникова ще да се роди такава нравствена сила, която ще да захлупи под
калпака си даже и г-на Оджакова и неговата "Наука за песнотворството"!
Както щете, а на г-на Войникова тряба да се окачи голямото петало.
(Букурещките чорбаджии завиждат.) Ако г-на Оджаков ни учи само да пеем
"Чам-чам дибинде", то Войников ще да ни научи да мислиме (радвай се, г.
Сапунов!), да пишеме (радвай се, г.Найденов!), да разсъждаваме (радвай се
г. Савич!), да философствуваме (радвай се, Мемиш паша!), да
дипломатизираме (радвай се, дядо Блъсков!) и да мъдрословиме (радвай се,
г. Войников!). Из последния брой на "Хитър Петър" се види, че влиянието на
г-на Войникова се разпространява необикновено бързо. Боже мой, и г.
Паничков е захванал вече да блее, а ние сме имали слабост да мислиме, че
това словесно животинче е способно само за клисарин или за "червочист" по
касапниците. Идете после това и не радвайте се г-ну Войникову! Но г.
Паничков си има и врожден талант. Секи от вас знае, че зимно време в
Калофер остават само жените, селските терзии, копачите и поповете, защото
мъжкото население отива в Цариград да шие на Амбарът. В това време в
Калофер дошел нов ага. А кой ще да го посрещне? Жените и поповете решили
да изпроводят г-на Паничкова да се поклони на забитина и да му каже "добре
дошел", защото г. Паничкова още в онова време се считал за "окумушин". Г.
Паничков отишел в конака, поклонил се на агата и рекъл му смирено:
"Сен сън пезевенк, аго!"

Разбира се, че на агата се не харесало това приветствие и той захванал да
бие калоферския "окумушин". Тряба да ви кажа и това, че из къщата на г-на
Паничкова се видел конашкият двор, а сестрата на окумушина стояла на
прозореца и гледала как ще да бъде посрещнат брат й от агата. Когато тя
видяла, че бият "окумушина", то извикала: "Мамо, а, мамо, бият Димитърча!"
- "А защо го бият?" - попитала майката. - "Димитърчо наддума агата" -
отговорила дъщерята. Из сичкото това вие видите твърде ясно, че редакторът
на "Хитър Петър" е бил знаменит още в онова време, когато е мислил с
мозъка си, когато е слушал с ушите си и когато е говорил с устата си.

Но както и да е, а българската журналистика напредва. Ние сме твърдо
уверени, че ако се появят още един "Хитър Петър", още един "Гражданин" и
още един "Напредок", то българският народ ще да отнеме "Баламук" и лудите
ще да останат без столнина. Токвил говори, че сяко едно правителство
прилича на народа си, а аз ще да кажа, че българската журналистика прилича
на нас с вазе. Когато публиката няма нужда за здрава храна, то за
шарлатаните се открива широко поле. Нека ни дава господ бог повече разум и
по-малки пъпове!




ПОЛИТИЧЕСКА ЗИМА


"Дали се зора довърши, или се две нощи смесиха?"


Приятно нещо е да има човек топла соба, самун хляб, парче сланина и
няколко глави праз лук, пък да легне и да мисли или да спи и да сънува.
Приятно е, но да има и една от тие две болести: или млада жена, или стар
ревматизъм; лежиш, лежиш, а мисълта ти като у немец, пълна и богата като
готварница, дълга и безконечна като суджук - суджук, с който във виенския
райхстаг немците и маджарите бият по главата славянските депутати; а
въображението ти като у арапин, силно и остро като тюмбекия - тюмбекия,
която е крайно полезна за краставите народи, - пламенно и възвишено като
дим. Дим, дим! Под който ние българите така сладко спим. Мислиш, мислиш,
пък се попротегнеш като философ, прозевнеш се като дипломатин, почешеш се
в тила като политик и ако ти позволи жената или ревматизмът да заспиш, то
спиш като Крали Марка.

Заспиш и сънуваш... Но какво сънуваш? - Сънуваш, че светът прилича на
кръчма и че гладните, дрипавите и измръзналите народи са се събрали в нея
и на колене въздават хвала Бакхусу. Г-н Бисмарк възседнал земното кълбо и
точи из него пелин за здравието на Германия; дядо Горчаков раздава коливо
за "бог да прости" славяните, майстор Андрашия свири чардаш и кани чехите,
сърбите и хърватите да попеят и да поиграят на гладно сърце; Мак Махон
плете кошница за яйцата, които Франция ще да снесе през немските велики
пости на Елзас и на Лотарингия; лорд Дерби си точи севастополската
костурка, за да надроби прясно сирене за европейската търговия на возток и
за да отреже от бутовете на някое диво африканско или азиатско племе
бюфтек за английското човеколюбие; испанските "братовчеди" са застъпили
тялото на майка си, бозаят кръв из нейните гърди и плюят един другиму в
очите; владетелят на чизмата се наговаря с човека от Капрера да изчистят
блатото на Рим (не папата, който ще да се изчисти сам) и наместо хляб и
макарони, да дадат чист въздух на Мациниевите дечица; безбрадото пръчле на
солените възседнало буцефала на Александра Македонски и исторически иска
да докаже, че само немецът може да бъде пастир на козите; босфорският
пилафчия подсмърча до вратата на кръчмата, яде червата на раята, пие
дипломатическа боза и вика: "Аман от пиени хора." Множество малки и големи
господа духат на своите измръзнали ръце, гледат с особено равнодушие на
просяците, молят се богу за плодородието на човеческият род и за
изобилието на хорската глупост и слушат как вият вълците в гъстата
литературна и финансиялна мъгла и как плачат децата на Европа за лятото на
науката и на цивилизацията.

А ти, българин и патриотин, гледаш на сичкото това с особено недоверие и
думаш: "Суета сует и всяческая суета." Светът е кръчма, а ти тряба да
плачеш със смях, да се смееш със сълзи и насън да виждаш лятото на
Балканския полуостров. "Щастлив е, думаш, българският народ, щастливи са
грешните в мъката, щастлив съм и аз в своята топла соба." Лежиш на гърбът
си и благодариш всевишния таван, че по неговата непостижима милост ти имаш
барем покрив над главата си; снегът те не вали, мухите те не безпокоят, в
червата ти не произхожда никаква революция, ревматизмът те не безпокои,
жената ти те не мъчи, парите ти се не губят; а на четирите стени на стаята
ти мухите ти оставили в наследство цели томове списания на български език.
Наместо икона над главата ти виси портретът на н. в. султана, покрит с
тънко едно було от лионската фабрика на паяците; под портрета е залепен
ферманът с 11-те точки на българското щастие, а във ферманът волята на
негово императорско величество, небесният представител на влашките
българи, г. Пандурски, и горещите желания и надежди на нашите цариградски
патриоти. Земи си един комат хляб, малко сланина и една глава лук, пък
чети: "Моята царска воля е, щото сичките животни по държавата и верни мухи
поданици да могат да помагат, доколкото им се пада на гърбовете, на
ежедневните ми царски подаяния, които полагам за достигане до по-висока
степен на моето затлъстявание и за благоденствието на моята обширна
кочина." А по-надоле следва рахатлъкът на екзархията, правдините на
българския народ и кефът на босфорският Саул. "Но какво [по] дяволите!
Животни ли сме ние, животни ли са нашите владици, учители и вестникари?
Протестуваме!" Не бойте се, господа, аз сънувам. Дайте ми да прочета
цариградските български вестници и аз ще да си зема думите назад, т.е. ще
да се уверя, че по сичките краища на паяжината е тихо и мирно и че сичко
блаженствува под дебелата сянка на паякът. Само - църррр! Там на една муха
изпили кръвта, тука на друга светили маслото; там вързали 50-60 души за
рогата и ги карат на място злачно и на място покойно, т.е. в Диарбекир и в
Акия; тука връзват други и им четат баснята за вълка и агнето; там окачили
едного на въже да се поизсуши. "Но ние имаме училища, читалища, екзархия,
литература, журнали, правдини - имаме младо поколение..." Да, да! Имате!
Кой ви казва, че нямате! Но ако е работата да се хвалиме, то и ние имаме
тука, в Румъния. Откогато г-н Пандурски остави своята знаменита
политическа и литературна кариера и откогато на хоризонта на българската
литература се появи съзвездието "Блъсков" и "Дружеството за
разпространение полезни знания"оттогава науката, поезията, педагогията и
литературата потекоха из крачолите на българския народ и на неговото
книжевно щастие захванаха да завиждат даже и манджурите; откакто
цариградските ханъмки родиха литературно-политическо списание "Ден", то
Милош Милоевич престана вече да разпространява сърбизмът из България;
откакто "Училище" роди богобоязливият редактор на "Градинка", то нашите
учени младежи престанаха вече да псуват света Богородица; откакто отец
Марко цанцугерът турна на своите глупости заглавие "Век", то великите
български пости станаха 365 дена в годината; откогато "Право" се кръсти на
"Напредок", то българският поет Славейков зави чалма и захвана да пее
"аман, аман", а откогато "Levant Times" се преведе на български, то нашите
патриоти захванаха да плетат мрежа, за да покрият народът от политическия
студ, от литературната мъгла, от революционната виелица, от индустриалния
сняг, от економическото пиянство и от белите, черните и сивите цариградски
вълци; а откогато, най-после, "Читалище" се обеща, че от Нова година (т.е.
от първи януари на деветнадесетия век) ще да се оправи и няма вече да
печати гениалните глупости на нашите литературни телци, то колата на
европейската цивилизация останаха без катран и заскърцаха въз баирът на
българския напредък; умствените чакръчета на нашето младо поколение
замръзнаха и пуснаха вощеници за "упокой" на грешните и живоумрелите
политически и литературни души; а в пияцата (т.е. по бит-пазар) на нашето
умствено развитие произлязоха такива важни операции и такива чудни
метаморфози, щото при броениците на нашето калугерско щастие се притуриха
още няколко стотина зърна, с които ние няма никога да изчетеме своите
навечерки и никога няма да дочакаме "светлото Христово возкресение".

И наистина, погледнете със слепите си очи на главите на нашите
мудрословеснейши патки и вие тутакси ще да видите, че по тях отдавна вече
са захванали да растат различни литературни зеленчуци, сякакви политически
бурени и всевъзможни научни билки; а нощта се не свършва, зимата се не
изминува и патриотите лежат в свойте топли стаи, сънуват
настрадинходжовски сънища и чакат да съмне, за да ги разкажат на своята
революционна Пенелопа и на нейните сополиви любовници.
Но и аз съм патриот, господа! Топлата соба, изпросеният хляб, харизаната
сланина и краденият лук довождат стомаха ми до такова поетическо
настроение, щото и аз сънувам, че скоро ще да дойде равноправното лято.
Облаците ще да произведат революцията, политическите дъждове ще да пометат
гюбрето из моя двор, пред вратата ми ще да огрее слънце, народите ще да
изпъплят из кръчмата и ще да се запощят на припек; а аз ще да изляза из
своят палат да се порадвам на ясното небе, на миризливите цветя и ще да
запея: "Гледайте, очи, ненагледайте се!"
И да се ненагледаш! Пред вратата ти се събрало на конгрес племето, което
едно време е избавило Рим, и с патриотически крякания се приготовлява да
направи преврат в историята на гастрономията; почтените и важните кокоши
физиономии се разхождат по двора и правят археологически открития по
купището, за да снесат яйцето на общото южнославянско щастие;
коронясаните венценосци се борят помежду си, земат стратегически позиции и
кукурикат за близкото решение на возточния вопрос; а младото поколение
изникнало покрай дуварите и чака да го огрее слънцето откъм запад, за да
каже своята последня дума за живота, за характера и за стремленията на
гъбите. А ти... О! Ти си българин и патриотин! Запей песента "Гъби, мои
гъби", пък легни и сънувай, че си предводител на гъските, цар на кокошките
и защитник на българския народ. Но преди сичко попитай жената си или своя
мозъчни ревматизъм, изминала ли се е зимата, превалила ли се е нощта? Ако
ти каже, че не е, то ти спи, както си спиш и сега, завивай се в своята
мрежа и извикай сам: "Дали се две нощи смесиха, или се зора довърши?
Кукурику! - Ето петлите! Джав, джав! - Ето кучетата! Зимата се свърши и
нощта се измина."




СМЕШЕН ПЛАЧ


Плачете за Париж, столицата на разврата, на цивилизацията, школата на
шпионството и робството; плачете, филантропи, за палатите на страшните
вампири, на великите тирани - за паметниците на глупостта, на
варварството, изградени с отсечените глави на толкова Предтечи, на толкова
велики мислители и поети, с оглозганите кости на толкова мъченици за
насущния хляб, - плачете! - лудите не може никой утеши, бесните не може
никой укроти!

Кълнете комунистите, че съсипаха столицата ви и измряха с разбойническите
за вас думи: свобода или смърт, хляб или куршум! Плюйте на техните трупове
и на труповете на онези жертви на цивилизацията, кои сте прегръщали и
прегръщате в лицето на жените си, на сестрите си, на майките си и днес
наричате бесни блудници, защото имаха още сила да се хванат за оръжие и
избавят от вертепа на разврата! Хвъргайте кал и камъни връх гроба на
Домбровски, защото не стана слуга на някоя коронясана глава, а поборник на
велика идея, на висока цел и с гърди твърди се опря на предателите на
Франция и виновниците на толкова злочестини в човещината.
Цял свят оплака Париж, цял свят прокле комунистите, и нашата бедна
журналистика и тя не остана надире, и тя заплака за бездушното и прокле
разумното.Смешен плач! Като че от Нимврода до Наполеона, от Камбиза до
Вилхелма войната не представя едни и същите зрелища, една и същата цел с
едни и същите средства. Като че Наполеон, в името на цивилизацията и
Вилхелм, в името на божия промисъл, не направиха повече зло, повече
варварство в 19-ий век, отколкото напр. Александър Македонски с походите
си преди толкова векове. Но там е варварството, там са укорите и
проклятията, дето робът, човекът, като не чуят думите му, разума му, улавя
се за крайност и се бори на живот и смърт, доколкото му позволяват
средствата, които са низки, защото са малки, а малки само затуй, защото им
са ги отнели господарите. Тогава човекът наричат разбойник, развратник,
низък и варварин! Такива бяха и комунистите.

Християнството има своите мъченици, доде нарече роба "син божий, син
человеческий"; има ги и революцията, за да "направи скитника гражданин";
има ги и ще ги има и социализмът, който "иска да направи човека повече от
син божий и гражданин - не идеал, а същ човек, и от него да зависи градът,
а не той от града". Християнството, революцията и социализмът -
монархията, конституцията и републиката - те са си фактове и епохи
исторически, кои ще отрече само тоя ум, който не признава прогреса в
человечеството.

Училището и само училището, казва баба Македония, ще избави Европа от
социален преврат - училището и само училището, повтаряме ний, ще я
приготви за тоя преврат; но не училището на Златоуста и Лойола, на
Вилхелма и Наполеона, а онова на Фурие и Прудона, на Кювие и Нютона - и
училището житейско.

Комунистите са мъченици, защото не са важни средствата в борбата им за
свобода, а идеята на тази борба. "И свободата ще има свойте езуити", казва
Гейне. Нека сега нашата журналистика задържи сълзите си, както ще ги
задържи в европейската - за да оплаче други столици, други варварства и
страдания, кога робът извика на господаря си: кой си ти, що плачеш? Мъж ли
си, жена ли, или хермафродит - звяр или риба?... И ще бъде ден - ден
първий.




НАРОДЪТ ВЧЕРА, ДНЕС И УТРЕ


Мрачна и жалостна е нашата история от подпаданието ни под турците дору до
днешните времена, тежък и възмутителен е животът на свободолюбивия някога
български народ! Страшен хомот, какъвто тежи и до днес на врата му,
гъбясал от векове и запрегнат с ятаган вместо жегли;
тежки вериги, ръждясали от кърви и сълзи, вериги, в кои са заковани и ръце
и нозе, и ум и воля, и в кои и до днес пъшкат бащи и майки, братя и
сестри, дядове и синове - злодейства, безчестия, колове, бесила, мъки,
тъмница, - най-после даалийци и кърджалии, фанариоти и чорбаджии, черкези
и татари, - с една дума, зло, варварско зло, кое само едно азиатско
въображение може обхвана, зло от завоевателя Мурада до читашкия реформатор
Азиса - това са страниците на тази история, на това наше в ч е р а.
Кървави страници, горчиво преминало! Но д н е с, днес не е ли пак същото
черно тегло, същият хомот, същите вериги?

Освен тези, що нямат талант да търпят, освен няколко хиляди волнодумни
изгнаници, всеки раб божий с християнско смирение ще ни отговори: "Не,
днес си добре живеем с турците, те се образоваха и нам олекна." И
наистина, сега кого убиват, кого бесят, кого набиват на кол, кой плаща
диш-хакъ и развожда вместо кон цървула на краставия гаджелин, кой? ... Но
да казва разорения и добития народ, да кажем и ний по совест: днес не
убиват никого беззаконно, а законно, не набиват на кол, а като кол всякого
н а б и в а т, не бесят вкъщи по стрехи и по черници, а на отредени места
за гявурски касапници; днес никой не развожда цървула на читака, а сякого
като цървул развождат по ангарии и тъмници, никой не плаща диш-хакъ, а
сякому и зъбите вадят за данъци и сякакви законни кражби, имдадиета и
севдадиета; днес няма даалийци, няма кърджалии, няма фанариоти, кои да
палят пленят села и градища, едни да убиват, а други да земат
д у ш е д я л и к е в ш п а р а с ъ за вината на умрелия и убития - днес
има правителство, което само изпълнява тези длъжности към раята и държи за
това чиновници, рязани и кръстени, с чалми и калимавки, с дълги и къси
пискюли, чиновници, кои от вълчия везир Али паша до мечкарина жандарм Кел
Мехмед ага, сир. от скиптъра до сопата - всичките притежават най-високите
добродетели, дори и човещината, с коя се отличават братята им черкези и
татари. И всичко това в Турция е реформи, и реформи здрави и трайни,
основани на дълбоката любов между турчин и българин, между господари и
роби.

При тези радикални реформи, ако и да се случва да нападнат някои
правоверни къщата на гявурина, да го убият или удушат, да обезчестят жена
му или дъщеря му, а сина му да извлекат и жив на огъня опекат, то това са
изключения и случайности, защото не стават всяка неделя в една и същата
къща, всяка нощ в едно и същото село. И освен това правосъдното
правителство с голяма строгост наказва виновниците, като им отнеме
половината и повече печала и ги гуди на най-тежка работа - кърардари или
заптиета, за да гонят виновните на други още по-маловажни случайности, кои
стават аллахън кърънда - думи, кои на езика на нашите аги имат туй
преносно значение, че престъпника на къра тряба да се остави на
правосъдието божие. От туй нашите баби и майки, кога оплакват мъжете си и
синовете си, утешават се с тази - не знаем как да кажем - клетва или
молитва: "От бога да намери душманинът!" Иди сега при тоя прогрес в
правосъдието, та думай, че в Корана няма ни логика, ни психология, а в
Наполеонова кодекс здрав смисъл; иди и повярвай англиеца г-на Монсела,
който преди десетина години, във време на сирийските ужаси, изрече в
палатата на общините и в лицето на приснопометения лорд Палмерстона, този
неразкаян грешник в работите на Изток, следните тежки думи: "Колкото и да
желае благородния лорд да поддържа трона на султана, тряба да се надеем,
че той не ще поиска както и да е да забраня такава система, при коя са
възможни подобни ужаси. С чувство от дълбока скръб си припомням за
участието, кое приемах в 1855-56 с повечето от палатата в парламентските
усилия да поддържам Турция. Сега видя, че националният характер на турците
е неизправим."

Тука ний бихме утешили благородния джентълмен, бихме опровергали мненията
и острите съждения на много недоброжелатели на нашите пилафчии с фактове и
примери, кои пълнят домашната хроника на всяко село, на всеки град, и то
не отдавна, а от времето на Къбразли Мехмедпашовите ревизии, откога в
Турция се въведе някакъв си ред и равенство в кражбите и пълна система в
напрешните убийства, злодейства и всякакъв род притеснения - ала що щяха
да значат нашите думи при онези на Лонгворта и подобните нему шарлатани
чиновници и продадени журналисти, кои тръбят по света и искат и нас дору
да уверят, както и увериха някои си извеяни и слепи глави, че Турция, този
европейски Китай, този присмех на человечеството и укор на съвременна
Европа, ще се преобрази скоро на азиатска Белгия и ще пролее благодатта на
европейската образованост по всичките краища на Азия! O, tempora, o,
mores! Намерете изкуството на Медея и влейте в жилите на това варварско
племе нова, човешка кръв, тогава ще се поколебаем и ний във вярата си, че
Турция няма живот, няма бъдеще; но доде турчинът е с този характер, с този
фанатизъм, с тази варварска кръв, ни един красноречив туркофил, ни един
дълбокомислящ дуалист или ренегат не може ни увери, че турчинът ще бъде
някога способен да влезе в пътя към онази нравственополитическа цел, към
коя се стреми умът човешки, отрешен от всяко опекунство на духови йерархии
и политически мандаринства. Дотогаз най-красноречиви ще бъдат живите рани,
що зеят по тялото на народа и по гърдите на неговата емиграция, рани, на
кои, като гледаме, напомнят ни всичко, що трябва да влезе в сметка за
народно мщение.

Повтаряме - Турция няма живот, няма бъдеще, тя е труп на смъртния одър,
когото никакви дервишки баяния на нейните мандарини, никакви
дипломатически молитви на западните доктринери няма да я спасят от
анатомическия нож. Лекувана по стара метода, с политически кръвопускания и
операции, с дипломатически хлороформ, тя изгуби ръце и нозе, провинция
след провинция, и отслабна дотолкоз, щото даде място на оназ страшна
болест, коя обхвана сърцето й, влезе в дихателните й органи и
кръвообращението; тъй щото никаква операция е невъзможна вече.
Самите лекари и те забележиха това и след критския шербет, който се даде
на Турция от Парижкия консилиум в 1868 г., приписаха й за спокойна смърт и
последния рецепт: дуализма. Ще се найдат ли в народната фармакопия на
Балканския полуостров елементи за подобен рецепт, ще може ли той възроди
Турция, а главното ще може ли го тя прие, като й са захванати уста и гърло
- това и сам Али паша не ще знае, ако ще би живял и до Матусалови години и
не изучи българския народ, негова социален живот, негова твърд характер и
волска упорност. Инак той и днес щеше да чете между редовете на черковния
ни устав други редове, други думи, кои да му казват: "Али, тоя народ е
болестта на Турция, а дуализмът е пътникът за нейната смърт!" Ала Али паша
е турчин - фанатик и фаталист; той се надей само на кучешката животна сила
на племето си и като приима за бъл[гарски] народ тези, що коленичат и
скимучат отпреде му, пее и дума: "Жив е аллах, жива е Турция! Много са и
робите..." Тъй мислят и нашите чорбаджии и калимавки, тези амфибии, кои в
блатото на дуализма намират своя живот, и онез гладички умовце, кои внасят
у нас ръждата на западните предразсъдъци и сметта на гнилата вече
европейска цивилизация - без да виждат новите явления на живота нито там,
дето са се учили, нито тук, дето учат. Не тъй обаче мисли здравата част на
наша народ и неговата емиграция, не тъй мисли всеки свесен и искрен
славянин, всеки съвременен човек, в главата на кого се не вие паужина, а
стяга мозък, и в гърдите не плакне жабина, а тупа сърце. За нас
преобразованията в Турско, обещанията, дуализмът, те са думи без никакъв
смисъл, призраци и утопии, кои може да се осъществяват нейде си в Китай
или Япония, а не на Балкан[ския]полуостров между турци и българи, две
племена с противоположни характери, нрави и обичаи, с противоположни
миросъзерцания. Изход от туй тежко и гнусно положение не са новите окови,
новото разделение на тиранството, а народната революция, радикалният
преврат, които са триумфални врата за всеки народ, особено за нашия, който
няма преминало, няма настояще, а има едно само бъдеще, и бъдеще светло,
защото с другите славяни той ще има що да каже в света, що да внесе в
човещината.

Метнете поглед връх историята на българското царство от Бориса дору до
подпаданието му под турците, и ще видите, че всичкото историко-политическо
преминало на наша народ е било току-речи чисто византийско, и в него са
живели само царе, боляри и духовни, а той сам всякога е бил отделен с
дълбока обществена нравственост от разврата на правителството си, който
разврат заедно с християнството се вмъкна в по-горнята част на народа.
Наистина, неведнъж народът е явявал твърдата воля на характера си с
въстания против царете си, против духовенството си, както във времето на
Богомила и Самуила; но всичко това е ставало само тогава, кога властта или
се едно насилието е допирало до къщата му, в коя той сякога е бил
нравствено свободен, до семейството му, до понятието му за честта - с една
дума, до негова дълбок социален живот, с който се отличават общо
славянските народи и частно нашия народ.

Отделен, както казахме, нравствено от правителството си, народът много
пъти го е оставял само да се бори с Византия, само да си вади очите за
престолонаследие; тъй щото тука и бяха главните причини, дето гърците
можаха да завладеят навреме България, а варварските турски орди съвсем да
я разорят и тъй с твърд крак да стъпят на врата на народа.
Но и при тия страдания, при това страшно насилие, в кое и камъкът би се
стопил, българинът се затвори от турчина вкъщи с челядта си и, както и
днес, пял е и слушал е вместо византийската литургия свойта елегическа
юнашка песен, вместо стрелата и сабята, хвана ралото и сърпа, ходил е по
сборове и по седенки, по тлаки и по черковища - и щом варваринът е
погазвал огнището му, кое, както и днес, е било обиколено със снахи и
дъщери, със синове и унуци - той е оставял ралото и сърпа, гегата и
кавала, хващал е бащина сабя, братова пушка и с "дружина вярна и сговорна"
отивал е в Стара планина да мъсти за обиди от турци и чорбаджии, да им
отнима грабено имане и да пази село и сиромаси.

Такъв е бил българският народ, и ето го и днес пак чист от всяко чуждо
влияние, пак с тоя патриархален живот, пак с тази първобитност - след
толкова и при такива страдания, пред зори, той се провиква от вратата на
къщата си: пее отходня молитва на Турция, на робството; проклина свойто
преминало, което е мрачно и той го мрази; свойто настояще, което е тежко и
горчиво, та лесно ще го забрави, и вика: бъдещето ми, бъдещето ми! Турция
и незваните му водители поднасят му на блюдо преобразования, дуализми,
йерархии, но той се туй дума и ще дума: бъдещето ми, бъдещето ми!
Но какво е неговото бъдеще?

Нашият народ има свой особен живот, особен характер, особна физиономия,
коя го отлича като народ - дайте му да се развива по народните си начала,
и ще видите каква част от обществения живот ще развие той, дайте му или
поне не бъркайте му да се освободи от това варварско племе, с кое той няма
нищо общо, и ще видите как ще той да се устрои. Или не видите семето,
зародиша в неговите общини без всяка централизация, в неговите еснафи,
дружества мъжки, женски и детински? Или не видите в него и това, що
казахме по-горе?...

Всичко това са въпроси и въпроси, важни, затуй ний ще се повърнем да ги
разгледаме по-отблизо в след[ващите] броеве на "Думата".




ПЕТРУШАН


Нам казваха, че те са разбойници,
излезли из своите вертепи, но те нищо не
зеха, нито даже парче хляб; и ний чухме
от тях само едно : Дошли сме да измрем
за земята си.


Л. Меркантини


Пълни три години са днес от оня героически подвиг, подобни на който
виждаме само в историята на Италианската революция; пълни три години са от
онуй славно събитие, кое направи епоха както в историята на нашата
емиграция, тъй и в историята на нашето политическо и умствено възраждание.
Какъв спомен за потомството! Какъв урок, какъв пример за нас, братя
емигранти! Шепа решителни млади момци, без никаква революционна
организация, без никакви средства, презрени и гонени - момци, кои
претърпяха сичко за една благородна свята цел, - минаха Дунава и с живо
свидетелство показаха какви съкровища се крият в душата на българина...
Наистина, голяма душевна сила трябва да има човек, за да може каза: "Ние
си достигнахме целта, защото измираме, а вие още не сте, защото сте
живи!..." А това трябва да го каже всеки, който мре за свободата на
човечеството, това им казаха с примера си нашите въстаници в 1868 г. под
войводите Хаджи Димитра и Стефан Караджа.

Тези мъченици на свободата, що измряха с усмивка на уста, бяха наши
приятели, наши братя; с тях деляхме скръб и радост, смях и сълзи; с тях
сядахме на бедна и богата трапеза и разговаряхме за съдбата на нашето
потъпкано отечество...; с тях деляхме сичко, само смъртта и свободата не
можахме с тях да разделим! Затова елате, братя, да ги споменем с добра и
свята памят за нази и славна за нашия злочестен народ!

След четите на 1867 г. под войводството на Панайота, Дяда Желя и Филип
Тотя, чети, които бяха само за явление на знаменития М е м о а р, който
като галванически ток мина през сърцето на народа и възбуди нервите му, а
Турция накара да мисли за положението си - съвсем последователно на
другата година трябваше да се начне движението със сичка сериозност и
сички средства, що можеха да се разполагат в онова благоприятно време,
кога Кандия тънеше в кърви и със секи куршум хвърляше и залъка от устата
си, а Гърция точеше сабя, Румъния и Сръбско запретнаха ръкави... Тогава
ний имахме първия Таен комитет, на позива на когото бяхме се стекли да
решим съдбата на народа като ратници славната борба за освобождение. Ала
тоя комитет, когото турците по глупост, но праведно нарекоха "комита",
като комета наистина показа само свойта бляскава опашка на хоризонта, а
кога да покаже ядрото си и се срещне с безжизнения месец, без никаква
физическа причина свърна от орбитата си, пръсна се и угасна. - Ний
останахме сами да решим и съдбата на отечеството си, и свойта. Нашите
астрономи, на кои очите са се въз небето, за да има с какво да се утешават
и занимават, обърнаха на "комита" всяко българско сърце и без да виждат що
се вършеше по земята и в самите тези сърца, заловиха се за бабини деветини
и станаха един на други органи на онзи патриотизъм, който вчера викаше
народа на въстание, а днес презря и нарече вагабонти онези, що бяха се
събрали да мрат за негова свобода!

Но поврага тоя патриотизъм и тези бездушни "астрономи"! "Не разум, не
логика води народите, а магнетизмът на вярването и одушевлението", казва
един списател във физиологията на народите - и ако нашите "комети",
"астрономи", литератори не знаеха това, то видяха поне, че не лиги като у
тях, а кръв течеше в жилите на онез мъченици, за избиването на кои те бяха
причина, като, от една страна, измамиха Панайота да за държи толкова
опитни и приготвени юнаци, а, от друга, възпротивиха се на приготовленията
на Дяда Желя и Филип Тотя - и с това оставиха онез юнаци отвъд без сяка
помощ и средства да вдигнат народа...

Дойде пролетта 1868 и на хиляди юнаци закипя кръвта, хиляди бяха готови да
идат да измрат за свобода и в две недели да вдигнат сичкия народ на
оръжие! Всеки продаваше мило за драго, всеки забравяше бедност и възраст,
родители и роднини и всеки думаше: на Балкана, на Балкана! Но де бяха
нашите патриоти да разберат туй тупане на сърцето, туй сътресение на
нервите? Де бяха да отговорят и те с каква-годе жертва на олтаря за
освобождение? Де беше Тайният комитет да хване жиците на психическия
телеграф и направи съобщение с всичката емиграция; де беше да даде
средства и направление на тази жива народна сила? Патриотите бяха там,
дето са и днес, Комитетът мина като комета, а тези, що викаха: на Балкана,
на Балкана - едни се отчаяха, други със затаена злоба сложиха ръце и се
заловиха за работа, а трети, кои можаха да намерят средства, отидоха и
измряха!

Повече от 200 души излъгани и оголели оставиха още пролетта името на
българската легия в Белград и с Караджата събраха се окол Хаджи Димитър.
При всичките гонения и преследвания от "старите" (с презрение споменуваме
туй име) те найдоха истинни патриоти, добиха средства и минаха, та
измряха.

Но само туй ли? Те измряха, но тяхната смърт беше громен удар за Турция,
громен и за нашето отечество-на първата извести падането, на второто
възраждането. Сънливият тиранин залитна на трона от думите. "Болгаристан
калктъ" и окачи мъртвия Черковен въпрос на галваническа кука, с кое, без
да иска, призна името на робите си - призна борбата. Будният народ стресна
се силно, огледа се и като не можа да скочи на оръжие, със сълзи
благослови великия подвиг на синовете си.

Той видя и усети силата си.

И ето и до днес кръвта на тези мъченици не е още засъхнала по бащините ни
полета; сенките им бродят денем и нощем и чакат онези, кои от Петрушан им
пожелаха "добър час и добра стига!" -

чакат нази, братя емигранти, да откопаем костите им и избършем сълзите на
техните клети майки, които са вече майки и нам!...


"Болгаристан калктъ" - България въстана.


ОЛАФ ВАН ГЕЛДЕРН



Той и сам не знае кога е роден, но като го запитат, казва, че сега е на
36 години. Родното му градче, Грасдорф, е скътано в една гънка от
росните поли на Харц, оная величествена планина, която лежи като мила
сянка на душата му и която нему е по сърце да възпява в своите песни.
Цял ред години го познавам аз, както познавам себе си, и макар помежду
ни често да е минавала черна котка - ний сме си и до ден днешен интимни
и добри приятели. И това, което аз зная и ще кажа за него, той сам ще
го подпише.

Олаф е издънка на видна фамилия и драго му е, дето е тъй, без да прави
от това какъвто и да е капитал. Както за себе си, тъй и за фамилията, с
чието име се кити, той не обича май да говори. Твърде рядко се отпуща
да спомене само нещо за баща си - между другото, и как той често е
натяквал, че пише нескопосни стихове, може би с омисъл така да го
подсети да си учи уроците. Неговите уши са май длъжки и той обяснява
това не като знак на особно благоволение на природата, а като
свидетелство за особното внимание на учителите му към тях: те са ги
дърпали безмилостно в надежда да измъкнат през тях упорития му мързел.
Това е единствената негова печала от училището.

Едничко, що му се е удало още през детинство, да изучи както тряба, то
е отечествената география. И то по твърде прост начин. Баща му, като
учител, журналист и народен трибун, е бил принуждаван (поради
опърничавостта си и изключителните обстоятелства на онова време) да
скита от град на град, където и жена и деца са вървели подире му. По
тоя начин бъдащия поет се е запознавал пряко с всички баирища, при
които тия градове са настанени, газил и къпал се е по цели дни в сума
реки, а горските шубраци, скали и пещери са му дошепвали дивните
приказки, с които домашните ратайкини са дразнили всяка вечер
трепетното му въображение. Все от ония дни е и интимното му познанство
с родното слънце; и макар че той сега се спогажда по-добре с нощта,
цалувките на негова пръв интимен познайник и до днес още личат на
лицето му - черно, като лице на някой фараонов потомък. Аз вярвам, че
на стария ван Гелдерн ще е било драго да гледа такъв пакостник, какъвто
е бил Олаф, и по него да си спомня свое!

то детинство.

Стария необезветвен от бурите дъб ще е усещал може би, че изникналия от
семето му младок няма да го посрами с израста си; дори при сгоден
случай той сам е тласкал и явно и покрито тоя му израст. Така, когато
за родния край на нашия поет настанаха усилни дни (1881 год.) и баща му
биде грабнат една нощ от полицейските вълци - бдители на обществения
ред - и отведен на заточение, на Олафа се падна да чуе свети бащини
думи: "Кога отраснеш, бъди като баща си; не се бой от вълци!" Но
крушата беше паднала и тъй под крушата. Тя - когато и ней дойде време -
показа колко е опърничава: - инак не би преседнала на толкова гърла!
Като баща си, той често обича да мисли не като другите, и не само да
мисли, а и говори, що му е на сърце. За неприятностите от това малко го
е еня: може би защото предпочита приятността - да реже с ножът,
изострен на бащино точило, и така да не пречи, а да дава свободен
размах на своя натюрел. Честолюбив, той не ще и да знай, че ония, на
чийто гърла пресяда, ще го!

 сметнат за самилюбец. Не е чудно и да е такъв, понеже е творец, и
както всичките негови добри колеги гали в душата си звярът на
отвращението към светите чувства на филистрите, към скрижалните
заповеди на чичо Сноба. Бащино наследство е у него обичта му към всичко
достойно за обич; а при друго едно наследство - светата злоба - нашият
поет се е постарал да попритури и от себе си нещичко. Това, що
изповядват обикновено хероите на словото, е и негова изповед: гневът е
мерило на моята любов! И горд е той не на шега, но с шеги мисли, че
добре прикрива гордостта си пред нищите духом - некадърниците да
проумеят в това трагизма на тая гордост. А неговий смях и присмех над
себе си е такъв добър коментар, какъвто не са дори самотността и
тъмеящата понякога в погледа му меланхолия!

С тия вродени качества и капризно развити инстинкти Олаф ван Гелдерн
влачи своята световна съдба и едва ли може се каза, че не е доволен от
нея. Види се, сред неприветната действителност и безсънни нощи, пълни с
безпокойни мечти и кошмарни привидения, него ще спохождат нерядко и
хубави сънища. А нима сънищата не са и те извор на щастие? Най-хубавият
негов сън е - съня за живота му след смъртта. И орисията на досегашнния
му живот като че ли някак подкрепя неговата вяра, че това не ще е само
сън. Може тя да е наивна - дори твърде наивна, - нещо като вярата на
Ибсеновия Хелмер, който се залъгва с блян, че е призван да извърши
велико нещо на божия свят. И колко прав е един друг херой от същата
Ибсенова драма - Дивата патица - с горчиво истинните думи: оставете
човеку световната измама! За да го удържи в живота, койт не му е
същинска майка. Тоя живот не всякога е поднасял вкусни блюда на
трапезата му, както се вижда от следните няколко: - Като е прескачал
веднъж плет (не след, а !

преди двайсет-годишната си възраст, тоест не за кобилица го е
прескачал), счупил е на две свирката на десния си крак; тресла го е
тригодишна треска; три пъти са го влачили коне и по един път е падал от
и под файтон; десетина пъти са го давили псета; веднъж се е давил; и
още веднъж без малко е щял да се ожени; веднъж е измъкнат изпод
вагоните на изщъпнат от релсите трен; веднъж са го гонили и пушкали
подире му кървожадните прусаци (1887)... И горен, и бесен, и заравян е
жив във земята. Прилича на легенда, нали? Все пак тя е действителна,
както и оная на баща му, стария ван Гелдерн, когото господ е обичал, та
го е орисал с легенда.

На развитието на негова талант, освен господ с легендата си, влияли са
скитанията му дома и по чужбина. Доколкото мога да съдя аз, главните
станции на неговото художествено развитие са станциите на скитанията му:
Виена, Париж и Лайпциг. Особено последнята, дето той си е почивал дълги
години при извънредно добри стопани, гостинничари и книжари, на които
още не е изплатил борчовете си. Няколко пъти се е ръкувал с Юнгфрау,
оная дивна красавица, която и нему, както и на великия руски романист,
е пришепвала световни тайни. Ходил е дори в белокаменната Москва - да
се яви в полицията: невероятна причина за пътешествие, но колкото по-
невероятна, толкова по-истинска. За немските гостинничари той и досега
си спомня с особена симпатия. Най-вече за трима от тях: един елинин,
един юдей и един шваба. С втория от тях поетът се е познавал заочно и
от по-напред, на което обстоятелство се дължи, види се, отпослешната им
интимност: - и обичта си към немците той дължи изключително нему, на
блед!

ния Хайнрих, когото немците тъй мразят, а без чийто песни поезията им
би била тъй скучна! За своето умствено развитие, за уяснението на
своята задача като писател той дължи премного на тези готови всякому за
услуга господа, особено на швабата; но неговите поетически чувства и
интереси са закърмени най-напред от руските художници на словото, които
тъй победоносно шествуват сега по Европа. Онова, което ван Гелдерн
изпървом инстиктивно е възприемал от тях - диренето на человека и в
звяра, - вече като възмогнат певец, той сам съзнателно туря за основа
на своите творения. В това е коренът на негова идеализъм: не на умът, а
на сърцето рожба. Зад него е спотаена и причината на пренебрежението му
към съвременни и по-отдавнашни европейски херои на перото, които дирят
и ценят само звяра в человека. Но едва ли тия обични нему руски
чародейци биха му въздействали тъй, ако неговата душа не би била сгодна
почва за такива въздействия, ако баща му - сам техен възпитаник - не бе
му оставил н!

аследствено разположение за възприемане чувства на човещина к!

ъм човека

... Неговите първи опити на перото са били преводи от руските поети. И
досега няколко от тях са спазени, но не се съмнявам, че и тях ще
сполети участта на пълния превод на Тургеневите Записки на ловеца;
защото всяка година не малко и вети и нови работи той принася жъртва на
критическите си пресъди и критичните си настроения. - Той не плаче над
и за тях, както Ахилес пред трупът на горящия си побратим, а само
стиска зъби и в умът му танцуват глупости, които обаче твърде скоро
изчезват, както и принесените жъртва.

Олаф ван Гелдерн отдавна се е прибрал от скитанията си по чужбина, грей
на домашната камина нозете си - в които ревматизма сече съчки - и се
старае да живей в мир и любов със своята вярна съпруга - неволята,
добра приятелка на музата му. Двете приятелки често се спохождат, и
поета подслушва интимният им разговор, и не само го подслушва, но го
зема за канва на творенията си, върху която въображението му шие узори
с копринени нишки. "От всички досегашни негови творения вей неприветния
дъх на нерадостна концепция на живота, резултат на собствената му
нерадостна съдба" - тъй казва един негов критик. И той може би е прав.
Може би - макар че сам поета е на друго мнение: Ето какво бележи той в
един от пътнишките си очерки, което прилича да е лична изповед:
"Писател, който уважава себе си и своето дело, нека не престъпва прагът
на никоя школа, на никое теке, в което с молитвеници в ръка са дошли да
струват метани достойните за съжаление. Бъдете елини ( не византийци)
на модерния свя!

т, без никакъв катехизис за изкуството и неговите цели. Личното ви
вдъхновение да е подбуда за творчество, действителността единствен
предмет на наблюдения и възсъздаване. Така, и само така, възникват
творения, в които реализмът върви ръка за ръка с висшите стремления на
идеалния дух, както те вървят и в живота. Примера на русите е пример и
за нас. Че и ние като тях имаме великото преимущество пред другите
европейски народи: настоящето ни не е обвързано с миналото - и ний като
тях няма защо да ангажираме за в бъдаще духът си с патологични
измислици на разни декаденти на културата... Учете се от слънцето - да
огрявате всичко, старайте се да проникват вред животворните ви лучи.
Утешавайте с безутешното, - дето няма утеха с друго... Божествений
учителю, ти творецо на Живи мощи, чийто благороден образ е образа на
моя спасител! Нима ужасната съдба на онзи полутруп, когото ти си
възсъздал с такава омая, не е откровение за мен? Каква симпатия към
човека лъхти от разказа ти за тегло!

то на оная неволница, която дълги години не се е дигала от св!

оя одър-г

роб! А все пак нея, и в това й състояние, обземат тихи възторзи и пред
най-дребните проявления на живота: пред дъхът на полските цветя, пред
чуроликът на лястовичките. Поезията на уединението - ти я разкри на
душата ми, поръси ме с живата вода на вяра, че ще се събуди за живот
онзи, на когото и чужди, и свои гледаха като на мъртвец. Светлината,
която ти пръскаш над чуждата неволя, осветли моята - и прогони
помрачението от егоистичните чувства, що затъмняваха погледа ми..." На
онзи, който се изповядва с такива думи, имат ли основа да му натрапват
"нерадостни концепции на живота" А това натрапване го опровергават и
самите му творения, съдбата на чийто херои, макар често и нерадостна, е
възсъздадена тъй че в нашето впечатление не остава ни сянка на ужас и
гнетително чувство. Душевния кризис у ван Гелдерна, разведрен под
влиянието на Живи мощи от Тургенева, се изостря и пречупя с Короленкова
Слепец музикант, оня злочестник, когото чуждата неволя възражда за
живот, посветен на съ!

буждане добри чувства в човешкото сърце. Но моето намерение тук не е да
разправям за това, а само да отбележа неверността на един възглед за
мирогледа (Lebensauffassung) на поета. Наистина той разказва най-вече
нерадостни събития из живота на разни неволници, но не към тяхната
външна съдба е взрян погледа му, а към онзи мир на чувства, настроения
и душевни кризиси, от които не лъхти тъмния дъх на отрицание, песимизъм.
Това, както и болезнения анализ на "що става в душите" на хероите му,
най-ясно показват грамадното влияние на руските писатели върху нашия
поет.

Такъв е човекът, който от двадесетина години насам е приставен ратай у
Гюрга Самовила ("най-предня девойка"), подобно на онова селянче, за
което народната приказка разправя, че се ценило да служи у дядо попа -
три години за три пари. В негова роден край, както и у нас, трудът на
художника толкова чини; и мнозина херои на перото, след като са опитали
сила на тоя мегдан, за да си осигурат колко-годе човешки живот,
записвали са се в еснафа на хамалите. Свобода и самостоятелност -
покровителите на гения - не са познайници с нашия поет, и това е една
от великите негови скърби - отрова, която е убивала, още в зародиш сума
негови рожби. За да не подсмърча за къшей хляб, той чиновничествува,
т.е. прахосва времето си с "работа", която всякой идиот сто пъти по-
добре от него би вършил. И температурата на неговото творчество в
последно време е паднала под нула. Произведенията му, откак и той е
наред с хората - не са май за пред хора; те са случайна работа,
драскотене фейлетони по вестни!

ци, преводи и автобиографически бележки, с които Олаф ван Гелдерн се
мъчи да заглавика себе си и да се подиграй с наивните читатели.

А било е време, когато сам той и неговите критици са съзирали нещо в
творенията му, в онзи рой ситни песни, балади, монолози и поеми, които
блещукат като хубава огърлица, изтървана случайно на някое бунище,
каквото е напр. българската литература. От тия си творения сам поета е
доволен - и недоволен. Доколкото мога да досетя, недоволството му не е
толкова от тях, колкото от мисълта, че с тях той не е дал всичко, що
може да даде; а да създаде другите, които му разпъват душата, няма
необходимата за това външна охолност. И да не е съвсем тъй, все пак в
цялата догадка половината е несъмнено истина.

Коледа 1902 г.

P.S. Когато преглеждах първата коректура на тая бележка за Олаф ван
Гелдерна, получих вест, че той починал скоропостижно. Вече беше късно
да променям това, що бях написал, макар че смъртта дава свобода на
перото ми, и аз бих могъл още много неща да кажа, а казаните с
недомлъвки да изтъкна по-ясно. Сега той преминава в другата фаза на
своя живот, за която приживе бяха хубавите му сънища. На един свой
събрат, жив и в смъртта, когото нашия поет е възпял, той влага в устата
следните думи - несъмнено ехо на собствени интимни чувства:



"Честит е тоз избранник, чийто дух,
като ковчега Ноев, пренесе
от прежний свят в послешний онова,
което е в промени непроменно.
Той подир смърт от себе си оставя
най-чистото, най-хубавото - жица
от царството на сенките безплътни,
която ще го свързва с тоя мир."

ЕПОПЕЯ НА ЗАБРАВЕНИТЕ



                      ЛЕВСКИ

          Манастирът тесен за мойта душа е.
          Кога човек дойде тук да се покае,
          трябва да забрави греховния мир,
          да бяга съблазни и да търси мир.
          Мойта съвест инак днеска ми говори.
          Това расо черно, що нося отгоре,
          не ме помирява с тия небеса
          и когато в храма дигна си гласа
          химн да пея богу, да получа раят,
          мисля, че той слуша тия, що ридаят
          в тоя дол плачевни, живот нестърпим.
          И мойта молитва се губи кат дим,
          и господ сърдит си затуля ухото
          на светата песен и херувикото.

          Мисля, че вратата на небесний рай
          на къде изглеждат, никой ги не знай,
          че не таз килия извожда нататък,
          че из света шумен пътят е по-кратък,
          че сълзите чисти, че вдовишкий плач,
          че потът почтенний на простий орач,
          че благата дума, че правото дело,
          че светата правда, изказана смело,
          че ръката братска, без гордост, без вик
          подадена скришно на някой клетник,
          са много по-мили на господа вишни
          от всичките химни и тропари лишни.

          Мисля, че човекът, тук на тоя свят
          има един ближен, има един брат,
          от кои се с клетва монахът отказа,
          че цел по-висока Бог ни тук показа,
          че не с това расо и не с таз брада
          мога да отмахна някоя беда
          от оня, що страда; мисля, че канонът
          мъчно ще направи да замлъкне стонът;
          че ближний ми има нужда не в молитва,
          а в съвет и помощ, когато залитва;
          мисля ази още, че овчарят същ
          с овцете живее, на пек и на дъжд,
          и че мойте братя търпят иго страшно,
          а аз нямам нищо, и че туй е гряшно,
          и че ще е харно да оставя веч
          таз ограда тиха, от света далеч,
          и да кажа тайно две-три думи нови
          на онез, що влачат тежките окови.
          Рече и излезе.

                                Девет годин той
          скита се бездомен, без сън, без покой,
          под вънкашност чужда и под име ново
          и с сърце порасло и за кръст готово,
          и носи съзнанье, крепост, светлина
          на робите слепи в робската страна.
          Думите му бяха и прости и кратки,
          пълни с упованье и надежди сладки.
          Говореше често за бунт, за борба,
          кат за една ближна обща веселба,
          часът на която беше неизвестен;
          изпитваше кой е сърцат, сиреч честен,
          участник да стане във подвига свят;
          всяк един слушател беше му и брат.
          В бъдещето тъмно той гледаше ясно.
          Той любеше свойто отечество красно.
          Той беше скиталец и кат дете прост
          и като отшелник живееше в пост.
          Горите, полята познати му бяха;
          всичките пътеки кракът му видяха,
          пустинята знайше неговия глас,
          хижата го знайше и на всеки час
          вратата й за него отворена беше.
          Той се не боеше, под небето спеше,
          ходеше замислен, самси без другар.
          Тая заран млад е, довечера стар,
          одеве търговец, сега просяк дрипав,
          кога беше нужно — хром, и сляп, и клипав;
          днес в селото глухо, утре в някой град
          говореше тайно за ближний преврат,
          за бунт, за свобода, за смъртта, за гробът,
          и че време веч е да въстане робът;
          че щастлив е оня, който дигне пръв
          народното знаме и пролее кръв,
          и че трябва твърдост, кураж, постоянство,
          че страхът е подлост, гордостта — пиянство,
          че равни сме всички в големия час —
          той внасяше бодрост в народната свяст.

          И всякоя възраст, класа, пол, занятье
          зимаше участье в това предприятье;
          богатий с парите, сюрмахът с трудът,
          момите с иглата, учений с умът,
          а той беден, гол, бос, лишен от имотът,
          за да е полезен дал си бе животът!

          Той беше безстрашлив. Той беше готов
          сто пъти да умре на кръста Христов,
          да гори, кат Хуса или кат Симона
          за правдата свята да мре под триона.
          Смъртта бе за него и приятел и брат,
          зашил беше тайно в ръкава си яд,
          на кръста му вярно оръжье висеше,
          за да бъде страшен, кoга нужда беше.
          Той не знайше отдих, ни мир, нито сън,
          обърнал се беше не дух, на огън.
          Думата си цяла лейше в едно слово,
          понявга чело си мръщеше сурово,
          и там се четеше и укор, и гняв,
          и душа упорна, и железен нрав.

          Той беше невидим, фантом или сянка.
          Озове се в черква, мерне се в седянка.
          Покаже се, скрий се без знак и без след,
          навсякъде гонен, всякъде приет.
          Веднъж във събранье едно многобройно
          той влезна внезапно, поздрави спокойно,
          и лепна плесница на един подлец,
          и излезе тихо из малкий градец.
          Името му беше знак зарад тревога,
          властта беше вредом невидима, строга,
          обсаждаше двайсет града изведнъж,
          да улови тоя демон вездесъщ.
          От лице му мрачно всички се бояха,
          селяните прости светец го зовяха
          и сбрани, сдушени във тайни места
          слушаха със трепет, с зяпнали уста
          неговото слово сладко и опасно,
          И тям на душата ставаше по-ясно.
          . . . . . . . . . . . . . . . . . . . . . . . .
          . . . . . . . . . . . . . . . . . . . . . . . .
          И семето чудно падаше в сърцата
          и бързо растеше за жътва богата.

          Той биде предаден, и от един поп!

          Тоя мръсен червяк, тоя низък роб,
          тоз позор за Бога, туй пятно на храма
          Дякона погуби чрез черна измама!
          Тоз човек безстиден със ниско чело,
          пратен на земята не се знай защо,
          тоз издайник грозен и божий служител,
          който тая титла без срам бе похитил,
          на кого устата, пълни с яд и злост,
          изрекоха подло: "Фанете тогоз!"
          На кого ръката не благословия,
          а издайство свърши, и гръм не строши я,
          и чието име не ще спомена
          от страх мойта песен да не оскверна,
          и кого родила една майка луда,
          който равен в адът има само Юда
          фърли в плач и жалост цял народ тогаз!

          И тоз човек йоще живей между нас!

          Окован и кървав, във тъмница ръгнат,
          Апостолът беше на мъки подвъргнат
          ужасни. Напразно! Те нямаха власт
          над таз душа яка. Ни вопъл, ни глас,
          ни молба, ни клетва, ни болно стенанье
          не издаде в мрака туй гордо страданье!
          Смъртта беше близко, но страхът далеч.
          И той не пошушна предателска реч.
          И на вси въпроси - грозно изпитанье -
          един ответ даде и едно мълчанье
          и казваше: "Аз съм Левски! Ей ме на!"
          И никое име той не спомена.

          Но тиранът люти да убий духът
          една заран Левски осъди на смърт!

          Царете, тълпата, мръсните тирани
          да могат задуши гордото съзнанье,
          гласът, който вика, мисълта, що грей,
          истината вечна, що вечно живей,
          измислиха всякой по една секира
          да уморят всичко, дето не умира:
          зарад Прометея стръмната скала,
          ядът за Сократа с клеветата зла,
          синджир за Коломба, кладата за Хуса,
          кръста на Голгота за кроткий Исуса -
          и по тоя начин най-грозний конец
          в бъдещето става най-сяен венец.

          Той биде обесен.

                           О, бесило славно!
          По срам и по блясък ти си с кръста равно!
          Под теб ний видяхме, уви, да висят
          много скъпи жъртви и да се тресят
          и вятърът южни с тях да си играе,
          и тиранът весел с тях да се ругае.
          О, бесило славно! Теб те освети
          смъртта на геройте. Свещено си ти.
          Ти белег си страшен и знак за свобода,
          за коя под тебе гинеше народа,
          и лъвът, и храбрий: и смъртта до днес
          под тебе, бесило, правеше ни чест.
          Защото подлецът, шпионът, мръсникът
          в ония дни мрачни, що "робство" се викат,
          умираха мирни на свойто легло
          с продадена съвест, с позор на чело,
          и смъртта на тебе, о, бесилко свята,
          бе не срам, а слава нова на земята
          и връх, от където виждаше духът
          към безсмъртието по-прекия път!


                   БЕНКОВСКИ

          Планината пуста. Дивота и сън е.
          Вред пространства голи, бърда, урви, трънье;
          в пустинята влада някой гробен дух.
          Небосводът гледа уплашен и глух.
          Лесовете черни, накрай кръгозорът
          мяркат се, тъмнеят. Надалеч в просторът
          орел един плува, бавно се върти
          над някоя мърша, що му дъх прати;
          по скалите зеят страшни пукнатини;
          затулени с храсти - легла на гадини;
          сипеи безродни, плешиви бърда,
          стръмнини без дръвье, реки без вода
          душата измъчват и плашат окото.

          Из един там глух дол, обрасъл с глогина,
          сега върви тихо някаква дружина.
          Вождът е Бенковски! Бенковски е сам!
          Бенковски я води в пустинята там;
          героят, юнакът с мисъл на челото,
          на подвига знаме, душа на делото,
          човекът, що даде фаталния знак
          и цял народ смело тикна с своя крак
          желязната вволя, железните сили,
          могъщото слово, що слабий окрили,
          гласът, който каза: "Вървете! Да мрем!
          Ставайте, робове! Аз не ща ярем!"
          И ние трептяхме пред тоя глас мощен,
          пред тоя демон таен, призрак полунощен,
          който произнесе страшните слова...

          Той сега вървеше с клюмнала глава.
          Другарите му верни, разбити и прашни,
          мязаха на мощи и на сенки страшни,
          седемдесет бяха, четирма са днес.
          Другите паднаха: едни в боя с чест,
          други в плен срамотен, други пък бегаха,
          от тяхната участ кат се убояха.
          Тъжно те вървяха в заглъхналий мир
          по пясъка ситни, из дивния шир,
          с пушки без патрони, и с крака без сила;
          всяка кост се клати, боли всяка жила;
          подвигът е труден, пътят е свиреп.
          Петнадесет дена без отдих, без хлеб
          скитат се в горите, борят се с тиранът,
          с пекът, с дъждовете и с треви се хранат,
          често мисъл мрачна дохожда им тям.
          Но бълзо изчезва; Бенковски е там.
          Бенковски ги пази мълчалив и страшен;
          в бедите поддръжка и пример всегдашен;
          той държи, не охка, той е само блед,
          от време на време издумва "Напред" -
          и гледа на изток, и води ги смело,
          и бурно се бърчи бледното му чело.
          В глава му се блъскат мисли цял рояк
          и кроежи тъмни, и лучи, и мрак,
          и ярост отровна кипи му в гърдите
          за толкоз нещастья, надежди разбити,
          за толкова жъртви и вяра, и труд,
          отишли на вятър под натиска лют!
          И бунтът пред него като облак чуден
          фърчи кат от някой ураган прокуден.

          Накъде отиват?...Изведнъж гръм
          раздаде се силно от ближния хлъм.

          Кат снопове падат трима другари.
          Кръв димеща, топла пясъка прошари.
          Пушекът се пръсна и гръмът мина,
          кат напълни с екот цяла планина.
          Потерята скокна от свойта пусия
          и шумно изкряска - смелост улови я:
          тя видя един прав, и то кървав, сам!
          Двайсет пушки мерят изново насам,
          готови куршуми и огън да храчат.
          "Предай се, разбойник!" - извика водачът,
          и сганта внезапно загради отвръст
          сетний неприятел със жажда за мъст,
          със радост свирепа, с увереност дива,
          че веч държи здраво плячката си жива.

          Тогава ранений прав, трепетен, див,
          с поглед безнадежден, почти горделив,
          с пет рани в снагата, при прагът на гроба,
          кат не щя да падне, както пада роба,
          гръмна се в челото и сред гъстий дим
          падна мъртъв, хладен и непобедим!

          И Хаджи Люзгяр бей, главатарят стари,
          пристъпи зачуден с хищни си другари
          към таз жъртва силна, към тоз горд юнак,
          който му избягна с такъв славен бяг,
          погледна чело му, с топла кръв покрито,
          и очи му страшни, вперени сърдито,
          и ръка му, взела револвера с мощ,
          като че се готви зарад битка йощ,
          и уста му бледни, открити към свода
          като че ще винат: смърт или свобода!
          И усети почит и трепет, и студ,
          и викна уплашен: "Кой е тоя луд!"
          Но всички мълчаха. Тогаз от земята
          един труп пошавна, отвори устата,
          пробуден от сила тайна, непозната,
          и с глас издихающ, кат ръка простря,
          "Бенковски!" - продума и тихо умря.

                        КОЧО
               Защитата на Перущица

          O движенье славно, о мрачно движенье,
          дни на борба горда, о дни на паденье!
          Епопея тъмна, непозната нам,
          епопея, пълна с геройство и срам!

          Храмът беше пълен с деца и невести,
          с въстаници бодри и бащи злочести,
          които борбата в тез зидове сбра.
          Участта си всякой вече я разбра.
          Врагът от три деня наоколо храма
          гърмеше отчаян. Ни страх, ни измама,
          ни бой, ни закани нямаха успех.
          Борците държаха и никой от тех
          за сдаване срамно уста не отвори
          и лицето първи да си опозори.
          Оградата беше прилична на пещ
          задушена, пълна със въздух горещ
          и със дим барутен. Свирепият глад
          издаваше вече своя вик познат.
          Децата пищяха уплашени, бледни
          пред майки убити и трупове ледни.

          Борбата кипеше отвътре, отвън.
          Във всичките очи пламтеше огън.
          Болнави и здрави, богати, сюрмаси,
          русите главички и белите власи
          зимаха участье в последния бой.
          Майката мълвеше:"Чедо, не се бой!"
          и даваше сину напълнена пушка;
          и старата баба, що едвам се люшка,
          носеше куршуми във свойта пола,
          и мъжът, учуден, имаше крила:
          отзади, до него, жена му любима
          гледаше азлъка пупал дали има.
          Децата пищяха, като за път пръв
          чеваха гърмежи и гледаха кръв.
          И боят кипеше отвътре, отвън.
          Много борци хладни спяха вечен сън,
          и димът беше гъстък, и смъртта не беше
          ни грозна, ни страшна, и кръвта шуртеше
          из женски гърди наместо млеко.
          Лудост бе пламнала във всяко око.
          Старците търчаха с ярост на лице
          и търесеха пушки с трепетни ръце...

          Отвън враговете диви, побеснели -
          сган башибозуци храма налетели -
          фучаха, гърмяха, надаваха рев
          и падаха мъртви във немощен гнев.
          Главатарят техен, в кръв топла оквасен,
          на таз жътва дива гледаше безгласен,
          и страхът неволно обзе му духът
          пред тез раи слаби, що сееха смърт,
          и вместо молби, плач пущаха куршуми.

          Изведнъж далеко, на голите друми,
          войска се зададе с трясък, тичешком...
          Сганта се зарадва, а в божия дом
          душите сетиха трепет и смущенье
          като пред десница, що принася мщенье.
          Битката утихна...разредя димът
          и някой глас чу се, че ехти в шумът:         - Ний се бихме, братя, с башибозуци,
          защото са мръсни, диви и хайдуци...
          Ето царска сила, да се предадем!
          - Не щем! - Не! - Не бива! По-добре да мрем!
          - Пушките си дайте! - Не! Не! - Що да сторим?
          - Да се покорим ли? - Мълчи! Да се борим!
          - Предателят кой е?! - Долу! - викат с бяс, -
          Спогодба не става между тях и нас!
          Една жена викна:"Чуйте! Срам!" и пушна
          към войската царска и падна бездушна,
          и гърмът разклати смаяний народ!
          Трепна всяко сърце и всякой живот,
          огънят обфана тия души горди.
          - Да се не вдадеме на турските орди! -
          И гърмежът почна, и боят със гнев
          подзе своя страшен и гробен напев,
          но йоще по-страшно и йоще по-гробно.
          И смъртта из храма фучеше злокобно.
          Отчаянье мрачно лицата вапца,
          майки не познаха своите деца.
          Отвън срешу храма зяпнали пушкала
          забълваха пламък и бомби, и хала!
          И стените стари разлюляха с звук
          кат внезапний вятър планинския бук
          като тръс подземен многажди повторен.

          Изведнъж видяха там зидът съборен!

          Перущице бедна, гняздо на герои,
          слава! вечна слава на чедата твои,
          на твоята пепел и на твоя гроб,
          дето храбро падна въстаналий роб!
          Слава теб, че ти се одържа до крайност
          и бори се в пушек, и падна със сяйност.
          Ти в борбата черна и пред турский гнев
          издигна високо твоя свилен лев,
          и глава не клюмна, и меча не даде,
          и твойта светиня срамно не предаде,
          и нашта свобода ти я освети,
          и за толкоз жъртви гордо отмъсти.
          Поклон на теб, граде, пепелище прашно,
          на борба юнашка свидетелство страшно!
          Твойте чеда бяха силни в трудний час,
          твойта гибел беше тържество за нас,
          защото ти падна със падане ново
          и в нашта исторья тури светло слово.
          Защото ти блесна в синия простор
          сред многото подлост, сред общий позор!
          Защото пропадна и в гроб се халоса
          славно както Прага, както Сарагоса,
          обвита във пущек, окъпана в кръв;
          защото ти - сетня - пример даде пръв
          как мре народа и не моли бога,
          и не рече: Милост! - в общата тревога;
          и - нищожна, тъмна, без крепост, без мощ
          и със голи ръце, и без никой вожд,
          без минало славно, без примери славни,
          що малките правят с великите равни,
          ти с твойта смърт страшна и храбри моми
          Картаген надмина, Спарта засрами.

          Но войската скоро храма окръжава,
          отвсякъде ужас и смърт приближава.
          И сганта, упита от лакома стръв,
          и гладна за блудство, за месо и кръв
          изскърца със зъби. Бомбите трещяха
          и момите красни с децата пишяха.
          Слисаните майки с поглед страховит
          блъскаха глави си о голия зид
          и падаха, други - с настръхнали власи
          във свойте колене душаха деца си.
          Във тоя миг Кочо - простият чизмар,
          наранен отслабнал и бунтовник стар,
          повика жена си - млада хубавица,
          на гърди с детенце със златна косица
          и рече: "Невясто! виж, настая сеч
          и по-лошо нещо... Ти разбираш веч...
          Искаш ли да умреш?" - И клетата майка
          бледна, луда, няма и без да завайка,
          сложи се детето с трептящи ръце
          и кат го цалуна в бялото челце,
          задтана и рече: "То да е отзади!
          Удряй!"...И Кочо ножът си извади
          кървав из ггърди и; и чучур червен
          бликна и затече, и Кочо втрещен
          погледна детето. То плачеше, клето!
          "Майка ти не ще е сама на небето!"
          Рече и замахна като в някой сън
          и възви глава си, пламнала в огън.
          Главицата падна, трупът се затресе
          и кръвта детинска с майчинта се смеси.
          И Кочо пак рече: Не остана мощ,
          но за един удар имам сила йощ!"
          И ножът димещи опря с две ръце
          право дето тупа негово сърце.
          И падна обагрен, грозен, страховит
          с отворени очи и със нож забит.
          ..............................
          ..............................
          И храмът ехтеше от моми, невести,
          кат падаха в кръвье или във безчестье!

          И господ от свода, през гъстия дим,
          гледаше на всичко тих, невъзмутим!...

                    БРАТЯ ЖЕКОВИ

          В една ниска плевня, под тъмната стряха
          двамината братя укрили се бяха.
          Четата отмина. По-старият брат
          от треската фанат, разтреперан, бляд,
          лежеше на голо в ръка с револвера
          и той рече слабо: "Защо тъй трепера!
          Животът отива, във огън горйъ.
          Под таз плевня тясна страх ме е да мра...
          Ще ми се на воля, в боя, на полето
          поне да издъхна и куршум в сърцето."
          Внезапно на двора се чу шум голям
          и глас викна гърлест:"Излезте оттам!"

          Стопанинът уплашен гости си обади!
          Вчера ги прие той, днеска ги предаде.
          Защото страхът е бездушен и слеп,
          на малките души - съветник свиреп.
          Той е дух, що лази. В тъмното ме царство
          подлостта братува с тъпото коварство.
          И човек от него е жълт като смин.
          И бащата сочи скрития си син,
          и майката пуща детето на друма
          кат бяга и тихо: "Олекна ми!" -дума,
          и не сеща трепет, ни любов, ни жал,
          защото душа и страх е завладял.

          Но Михаил Жеков, бръз като вихрушка,
          става болен,бледен, грабва свойта пушка
          и гръмва към двора и вика:"Назад!"
          И косата щръкна на по-малкий брат.
          И турската паплач изрева:"Удрете!"
          И битка се почна между враговете.

          Дворът веч трепери в гърмежа, в димът.
          И двамата братя до входа стойът
          с револвери черни и с мъжко решенье
          да умрат. Очи им със кръв са налени.
          Сърцата им чукат, ръце им треперйът
          и пращат във купа и ужас, и смърт.
          Плявата е мека, но пропуск не дава.
          Куршумите удрят кат о скала здрава.
          Боят е неравен: двама срещу сто.
          Кат рой ястреби над птиче гнездо,
          убийците тичат, реват обикалят
          плевнята и пушкат, и в прах се повялат
          кат кокошки много, що ги гази мор,
          и кръвта се лее по шумния двор.
          - Огън дайте скоро! - викна Мустафата
          и падна; куршумът пръсна му главата.
          - Да запалим! - вика смаяната сган.

          И в плевнята скоро проникна думан.
          Михаил остана корав като камък,
          но брат му отслабна пред близкия пламък.
          - Да се вдадем, рече, тук ще изгорим!
          Страшно ме отравя горещият дим! -
          Михаил бе страшен. Злобно затрепера:
          - Ти не си ми брат бил! - Вдигна револвера
          и гръмна в тила му. Братът се простря.
          Михаил погледна и рече: - Умря! -
          И всред гъстий пушек пак рече: - Ще сваря! -
          Гръмна се в челото и падна в пожара.

          И две души бели в грозния плам
          фръкнаха към бога свободни, без срам.


                      КАБЛЕШКОВ

                       Няколко месеца как е ралото паднало от ръцете им. Предаността към огнището, връзките на челядта, прелестите на тихия селски живот, сладките думи на любовниците: любовта към отечеството замести всичко. Те живеят само за него. Българио, хвърли своето презрение на хулителите, които разгласяват, че ти можеш да отхранваш само роби. Сърцето на тия роби бие с със силата на петвековните ти теглила!...
                                "Отечество" - К. Величков

          О, Каблешков бедни!
                            Тоз народ поробен
          дa мисли за слава не беше способeн;
          игото тежеше на неговий врат,
          без да предизвика гордия му яд.
          Той беше спокоен. С позор на челото
          безропотно, хладно живейше в теглото.
          Яремът му беше и родствен, и мил,
          понеже се беше със него родил;
          от люлката с него в живота бе тръгнал
          и на труда беше като вол обръгнал.
          Народът бе мирен и почти засмян,
          сред робството тежко ходеше пиян,
          защото теглото - и то е пиянство
          и прави по-мило злото окаянство,
          и разумът мъти на простий народ,
          и държи го в дрямка, и прави го скот.
          Той ядеше, пийше, жнеше по Петровден,
          срещаше Великден, чакаше Гергьовден,
          по Коледа весел колеше прасето...

          А мъките бяха страшни под небето!
          Тираните бесни върлуваха веч.
          Полята пищяха от техния меч,
          всеки ден от кърви невинни залети,
          всеки ден злодейства - хабери проклети:
          тук обран търговец, друг - ранили зле,
          там орача кървав в нивата нашле -
          някой баща беден на седем дечица, -
          днес пламнала плевня, утре воденица!
          Обири и дъждья, грабеж, произвол!
          Сюрмахът без стряха, орачът без вол
          остаяха. Турчин беснееше, гладен,
          властта беше глуха и съдът продаден.
          И нищо по-друго. Робът беше як,
          игото влачил е, ще го влачи пак.
          И никоя съвест не трепваше гнявно
          против туй живене и мране безславно.
          И слово свободно и надеждна реч
          до никой слух робски не стигаше веч.

          Левски бе угаснал преди три години.

          И народът спеше. Небесата сини
          блещяха със трепет над робския край
          и питаха бога: "Докога ще трай
          таз земя в теглото и рабските звънци
          позорно ще дрънкат и нашето слънце
          да свети над нея, а да гледа мрак?
          Докога ще дремят, о господи благ?"
          Така те мълвяха в пространството чудно.
          А народът спеше, спеше непробудно.

          Каблешков избухна една вечер тук
          и разклати всичко като тръбен звук.

          Делото се почна и думата падна
          на земя из тайно за свобода гладна.
          Дух един потаен навред профърча
          и всякоя възраст, пол, класа, душа,
          размърда, разбуди като гора спяща,
          що тихият вятър внезапно разклаща.
          Някой твар незнаен смъкна се тогаз,
          сърцата стеснени сетиха завчас,
          че стават големи и тупат по-силно
          от някакво чувство велико, умилно;
          и рабското иго стана изведнъж
          несносно и страшно. - Всякой стана мъж!
          Идеята бърже поникна, порасна
          и като от изток зората прекрасна
          облада душите с новия си жар...
          Всякой беше бодър: як, слаб, млад и стар,
          богатий и бедний под покрива сламен -
          всичките горяха от същия пламен
          и бързаха нещо да направят там.
          От толкоз търпенье усетиха срам.

          Всичко кипеше. Великото слово
          на сърцата даде биене по-ново,
          прежната апатья и хладност, и сън
          сега бяха треска, живот и огън.
          Усилия, мисли, желания скрити,
          към една се точка упътиха всите,
          и преображенье внезапно стана,
          и бащата смаен сина не узна.
          Младежът забрави шума, веселбите
          и фана да дири места по-закрити
          за срещи потайни...И простий чизмар
          въз стола четеше вестника със жар,
          със глава подпряна, с изпуснато шило,
          и друг път сърце му не бе така било.
          И скромний учител във своя урок
          фана да загатва за "тиран жесток".
          и речта "свобода" да повтаря често.
          И всяко сърце и време, и место
          духът на борбата изпълваше веч.
          За друго тогава не ставаше реч.
          Враждите престаха и любов безкрайна
          свърза в едно всички кат велика тайна;
          всякой бе приятел, всякой беше брат.
          Забравиха всичко, щото бе отзад:
          зависти, раздори и минало мрачно;
          като чрез слияне свещено и брачно,
          всички се сдушиха и със веселба
          решиха се вече за смърт, за борба.
          Едно дело общо, едничка цел свята
          вдъхваше душите, сгряваше сърцата.
          Въодушевленье нечуто завчас
          смая всеки разум, упи всяка свяст!
          Народът живейше със чувство само.
          Свободата беше пленила ума му.
          Той се бе усетил изведнъж голям
          и готов за бунта, и храбър, и сам;
          и колосът турски с грамадна си сила
          бе за него нищо - империя гнила -
          способна да рухне при първия крак...
          И тъмна надежда, и сладостен мрак
          затуляха всичко - бъдещето бурно
          се криеше още в небето лазурно,
          явен беше само един идеал
          от мечти и светлост образуван цял.
          И всичко се друго губеше в мъглата...
          Лудостта владейше, умът и главата
          от другаде подтик приимаха веч.
          Борбата бе близко, близкото далеч...
          Очите с очите се срещаха скришно
          и да се разбират словото бе лишно.
          Тайната бе обща, мракът и нощта
          свидетели бяха на много неща;
          и кат някой демон подземен и мощен
          чукът на ковача не спираше нощем:
          желязото меко из светлия жар
          излизаше утром на лъскав ханджар;
          младите крояха опинци хайдушки,
          продаваха всичко, купуваха пушки,
          търговците бледи в застоя голям
          оловото само продаваха там!
          И в избите скришом със шъпот и с глуми
          младите хлапаци леяха куршуми.
          Булките печаха пексемед тогаз.
          Селяните хитри стягаха без глас
          черешовий дънер с обръчи железни
          и гледаха важно, мислейки се трезни...
          И върху гергьофа балканският лев
          излазяше златен и зинал за рев.
          И с тез сили малки, и с тез средства смешни,
          и с тез глави руси, и с тез пръсти нежни,
          и с тоз възторг луди, и с тоз дребен стан
          искаха да бутнат страшний великан!

          И в няколко дена, тайно и полека
          народът порасте на няколко века!

                     ПАИСИЙ

                    О, неразумне и юроде! Поради что се срамиш да се наречиш Болгарин?...Или не са имали Болгаре царство и господарство? Ти, Болгарино, не прелщайся, знай свой род и язик..."
                                            Паисий (1762)

          Сто и двайсет годин... Тъмнини дълбоки!
          Тамо вдън горите атонски високи,
          убежища скрити от лъжовний мир,
          место за молитва, за отдих и мир,
          де се чува само ревът беломорски
          или вечний шепот на шумите горски,
          ил на звона тежкий набожнийят звън,
          във скромна килийка, потънала в сън,
          един монах тъмен, непознат и бледен
          пред лампа жумеща пишеше наведен.

          Що драскаше той там умислен, един?
          Житие ли ново, нов ли дамаскин,
          зафанат от дълго, прекъсван, оставян
          и пред кандилото сред нощ пак залавян?
          Поличби ли божи записваше там?
          Слова ли духовни измисляше сам
          за във чест на някой славен чудотворец,
          египтянин, елин или светогорец?
          Що се той мореше с тоя дълъг труд?
          Ил бе философ? Или беше луд?
          Или туй канон бе тежък и безумен,
          наложен на него от строгий игумен?

          Най-после отдъхна и рече: "Конец!
          На житие ново аз турих венец."
          И той фърли поглед любовен, приветен
          към тоз труд довършен, подвиг многолетен,
          на волята рожба, на бденьето плод,
          погълнал безшумно полвина живот -
          житие велико! Заради което
          той забрави всичко, дори и небето!
          Нивга майка нежна първенеца свой
          тъй не е гледала, ни младий герой
          първите си лаври, ни поетът мрачен
          своят идеал нов, чуден светлозрачен!
          и кат някой древен библейски пророк
          ил на Патмос дивний пустинника строг,
          кога разкривал е въз гладката кожа
          тайните на мрака и волята божа,
          той фърли очи си разтреперан, бляд
          към хаоса тъмний, към звездния свят,
          към Бялото море, заспало дълбоко,
          и вдигна тез листи, и викна високо:
          "От днеска нататък българският род
          история има и става народ!"

          Нека той познае от мойто писанье,
          че голям е той бил и пак ще да стане,
          че от славний Будин до светий Атон
          бил е припознаван нашият закон.
          Нека всякой брат наш да чете, да помни,
          че гърците са люде хитри, вероломни,
          че сме ги блъскали, и не един път -
          и затуй не можат нази да търпът -
          и че сме имали царства и столици,
          и от нашта рода светци и патрици;
          че и ний сме дали нещо на светът
          и на вси Словене книга да четът;
          и кога му викат:"Българину!" бесно,
          той да се гордее с това име честно.
          Нека наш брат знае, че бог е велик
          и че той разбира българский язик,
          че е срам за всякой, който се отрича
          от своя си рода и при гърци тича
          и своето име и божия дар
          зафърля безумно като един твар.
          Горко вам, безумни, овци заблудени,
          със гръцка отрова, що сте напоени,
          дето се срамите от вашия брат
          и търсите пища в гръцкия разврат,
          и ругайте грешно бащини си кости,
          и нашите нрави, че те били прости!
          Та не вашто племе срам нанася вам,
          о, безумни люде, а вий сте му срам!


          Четете да знайте, що в стари години
          по тез земи славни вършили деди ни,
          как със много кралства имали са бран
          и била велика българска държава;
          как свети Борис се покръстил в Преслава,
          как е цар Асен тук храмове градил
          и дарове пращал; кой бе Самуил,
          дето си изгуби душата във ада,
          покори Дурацо и влезе в Елада;
          четете и знайте кой бе цар Шишман
          и как нашто царство сториха го плян;
          кой би Иван Рилски, чийто свети мощи
          чудеса се славят до тоя ден йоще;
          как се Крум преславний с Никифора би
          и из черепа му руйно вино пи
          и как Симеон цар угрите прогони
          и от Византия приема поклони.
          А тоя беше учен, философ велик
          и не се срамеше от своя език
          и кога нямаше кого да надвива,
          той пишеше книги, за да си почива.
          Четете и знайте, що съм аз писал,
          от много сказанья и книги събрал,
          четете, о, братя, да ви се не смеят
          и вам чужденците да не се гордеят...
          На ви мойта книга, тя е вам завет,
          нека де преписва и множи безчет
          и пръска по всички поля и долини,
          де българин страда, въздиша и гине.
          Тя е откровенье, божа благодат -
          младий прави мъдър, а стария - млад,
          който я прочита няма да се кае,
          който знае нея, много ще да знае."

          Тъй мълвеше тоз мъж, в килията скрит,
          със поглед умислен, в бъдещето впит,
          който много бденья, утринни пропусна,
          но пачето перо нивга не изпусна
          и против канонът и черковний звън -
          работи без отдих, почивка и сън.

          Тъй мълвеше преди сто и двайсет годин
          тоз див Светогорец - за рая негоден,
          и фърляше тайно през мрака тогаз
          най-първата искра в народната свяст.

                  БРАТЯ МИЛАДИНОВИ

          Попейте ми, красни македонски деви,
          попейте ми ваште невинни припеви,
          втъкнете си китки, пратете ми клик
          на вашия кръшен и звучен язик.
          Треперяйки сладко, аз ще да ви слишам
          и към вас ще фъркам и ще да въздишам
          ведно с тиха Струма, ведно с мътний Дрин,
          ведно с ека жалний, що праща Пирин;
          летете, ехтете, песни македонски,
          печални кат песни на бряг вавилонски,
          сдружени с въздишки и с оковен звън,
          дигайте, будете от гробния сън
          тез спомени стари, тез преданья вети,
          що кат сенки чудни пълнят вековете:
          юнаци измрели без гроб, без венци
          за хорска свобода паднали борци,
          орляци левенти, дружини отбрани,
          покрити със слава, със кърви и с рани,
          наредени мълком, готови за бран,
          окол Крали Марка - вечен великан!

          Дивний Крали Марко! Всеславянска славо,
          на тъмни фантазий създанье мъгляво,
          Ролан македонски, заветен и мил,
          ти векове с твойто име си пълнил!
          По кои полета, по коя пустиня -
          ти не си размахвал сабя дамаскиня?
          Де не се е мяркал твоят страшен стан?
          Къде не си мятал златен боздуган!
          Де не си се борил с Муса Кеседжия?
          Де не си препускал коня Шарколия?
          В коя скала здрава, във кой камък як
          диря не остави грамадний ти крак?
          От Белграда до Прилеп, де в глуха пещеря
          турят ти въртопа тъмните поверья,
          до Кукуш печални и до Хеликон
          призракът се носи на черний ти кон
          и се мярка твойта неизмерна сенка.
          Коя ли бе тая баснословна ненка,
          що откърми тоя дивен исполин -
          с един крак на Емус, с другий - на Пирин?!

          Летете, о , песни, спомени големи,
          въздишки последни за бившето време!
          Пейте ги, девици, при Пинд и при Шар,
          пейте ги при Струга, град хубав и стар,
          дето се родиха двата Миладина,
          на Македония двата верни сина.

          Във влажни тъмници, пълни с мрак, вони,
          помежду вековни и потни стени,
          гниеха два братя, в окови два роба,
          кат два живи трупа, фърлени в два гроба.
          Векове минаха!...От слънце заря,
          нито от надежда до тях не огря!
          Проклети бъдете, о тъмници влажни!
          Колко вий стопихте, сърца, сили снажни,
          колко зли насилья, жъртви, младини
          погълнаха ваште смрадни глъбини!

          Димитрий бе влязъл пръв у свойта бездна.
          Константин по-после кат него изчезна.

          Защото в един век, за правдата глух,
          разбуждаха смело народния дух
          и на братя родни чрез родното слово
          те готвеха битви и бъдеще ново;
          защото те първи усетиха срам -
          туй велико чувство, и в глухия храм
          сториха да екнат химни ясни богу
          на язик, погребан от векове много;
          защото казаха: "Народ сме велик
          и господ познава нашият язик!"
          И викнаха силно: "Мразиме хомотът
          позорен и мръсен на фанариотът!"
          Защото смеяха, без да ги е страх,
          с силний да се борят и не бе ги грях
          да пропаднат жъртви заради народа
          с тия сладки думи: наука, свобода;
          защото сбираха песни по цял край,
          тъй както при Тунджа момите през май
          триндафили сбират и в кошници гуждат,
          затова по-рано от сън се събуждат;
          защото увиха китка миризлива
          от здравец и росен, и от клас на нива;
          защото от всите гори и реки
          седенки и сватби, хора и тлъки
          напевите сбраха, въздишките сляха,
          на седата старост в паметта копаха;
          защото струпаха в един общи тон,
          всичко що бе отзив, припев, звук и стон,
          затова една нощ патрикът нахлузи
          свойто черно расо и злобно каза:
          "За тез два хайдука трябват железа."

          И ето защо са днеска оковани,
          и в тия тъмници живи закопани.

          Дълго те търпяха. Тъмничният смрад
          отравяше бавно животът им млад.

          Везапно известье за милост довтаса.
          И Фенер, котило на ехидна раса,
          гняздо на кощунство, на леност, на блуд;
          Фенер, по срама си позорно прочут;
          Фенер, от където през векове цели
          разврат и мъртвило в света са се лели
          и който забули всичкия възток
          с една гъста мрежа и никой тълчок
          на духа не даде нито мисъл нова
          на човека, паднал във дрямка сурова,
          без вяра в борбата и без идеал;
          Фенер при такваз вест потрепера цял
          и уплашен рече:"Друг е божий съд!
          Тия два убийца трябва да умрът!"

          И кат се прекръсти, прати им отрова.

          Нощта бе студена, мрачна и сурова.

          На заранта рано тъмничния свод
          огласиха думи: милост и живот!
          А бедните братя в предсмъртни страданья
          изпущаха свойте последни стенанья.
          И вече обзети от гробния хлад,
          те пращаха сбогом на божия свят
          и шушняха тихо с гаснееща сила:
          "Как много те любим, Българио мила!"

          1882, Пловдив

                    РАКОВСКИ

          Мечтател безумен, образ невъзможен,
          на тъмна епоха син бодър, тревожен,
          Раковски, ти дремеш под бурена гъст,
          из който поглежда полусчупен кръст.
          Син, дреми, почивай, ти, който не спеше,
          ти, кой беше вихър, котел, що кипеше
          над някакъв злобен, стихиен огън.
          Спи! Кой ще разбужда вечния ти сън?

          Природата веща беше се сбъркала:
          тя от теб да стори гений бе искала,
          затова в глава ти като в една пещ
          фърли толкоз пламък и възторг горещ,
          но друг таен демон се намеси тамо:
          ти стана създанье от крайности само,
          елемент от страсти, от злъчка и мощ,
          душа пълна с буря, с блясък и със нощ.
          Твойта вражда беше вражда сатанинска,
          твойта любов беше любов исполинска,
          любов без съмненье, без свяст, без предел,
          що кат кръст огромен ти беше понел.
          Твоят символ беше: смърт или свобода,
          сънят ти - Балкана, кумирът - народа,
          народа с безчестье и с кърви облян.

          Твоят живот целий беше един блян!

          Ти гледаше бледен в бъдещето скрито.
          Ти се вреше дръзко в миналото срито
          и оттам влечеше кат победен знак
          векове от слава, затулени в мрак,
          за царе, юнаци вълшебни преданья,
          обраснали с плесен старинни сказанья;
          твоят орлов поглед виждаше навред
          от българска слава останки безчет
          и в тъмна ни древност, бездънна провала,
          ти вкарваше смело вселената цяла.
          Нищо невъзможно за теб не оста.
          Ти даваше образ на всяка мечта.
          На неми загадки, сфинкси безответни
          предлагаше твойте въпроси заветни;
          исторьята, мракът, времето, редът
          не значеха много в големий ти път;
          ти иска да бутнеш, о дух безпокоен,
          нещастен мечтател, апостол и воин,
          в един час делото на пет векове.
          Чухме ние твойте горди викове,
          когато при Сава и при Дъмбовица
          викна пръв "Свобода! Сяйна е зорница!"
          И ту с перо остро, ту с гореща реч
          надеждите сейше на близ и далеч.
          Един само буден сред толкова спящи,
          ти един за всички като демон бдящи
          работи, бори се, стреска, вълнува,
          тук мъдрец замислен, там луда глава,
          мрачен узник в Стамбул, генерал в Балкана,
          поет и разбойник под съща премяна,
          мисъл и желязо, лира и тръба:
          всичко ти бе вкупом за една борба.
          Исторйята има да се позамисли
          във кой лик безсмъртен тебе да причисли.

          Ти умря. И пътят към гроба ти ням
          обрасъл е вече със бурен голям,
          и прахът ти гние без сълзи набожни...
          Не зарасна само, герою тревожни,
          проломът широкий, който ти тогаз
          в бъдещето тъмно отвори за нас!

          1882, Пловдив

                    КАРАДЖАТА


                    И търсят духа на Караджата!
                                        Ботев

          Бунтът бе помазан. В горските усои
          паднаха убити всичките герои.
          Сам Хаджи Димитър между них оста,
          защото числото надви храбростта.
          Първото движенье, първата дружина
          дойде като буря, като сън премина -
          метеор невиден в една тъмна нощ.
          Букаците диви трепереха йощ
          от гърма на боя, от таз нoва дума:
          "Свобода", що мина из тяхната шума,
          и екът разнесе като един дъх,
          от урва на урва и от връх на връх,
          дето снегът мята бяла си покривка.
          Юнаците спяха без гроб, без завивка,
          на връх планината. Ни един от тях
          боя не остави, не усети страх,
          защото когато Дунава минаха,
          кръстосани саби мълком целуваха,
          защото на всички в гордите души
          свободата сила и кураж внуши.
          Командата беше: на месо удрете!
          Лозинката беше: момчета, умрете!
          И гордият Ванков издигаше с гнев
          из дима високо свиления лев.
          И смъртта беснейше на сганта из роя,
          и стотина турци паднаха във боя.
          Пашата уплашен и с навъсен лоб
          изпрати сто пушки срещу един роб,
          и хиляди вълци срещу една чета,
          минала кат сянка по тия полета...
          И момците наши умряха със чест...

          Митхад бе доволен от такава вест.

          В тоя час вълците, кои мърша търсят,
          с крак гърди им ровят и меса им късат;
          и гладните орли, оплескани с кръв,
          в мъртвите им очи удрят своя клъв;
          и мухите златни в бръмчащи рояци
          лакомо налитат немите юнаци,
          изложени голи под слънчевий жар.

          Митхад бе доволен. Пантер див и стар,
          той бе победител. И снага му гнила
          потръпна от радост. Той дигна бесила
          по всичките ъгли и настана плач:
          и тръпки побиха бедният орач
          пред тия плашила нови и проклети.
          Децата пищяха от ужас обзети,
          и горките майки дишаха едвам,
          дорде да познаят кой се люшка там.
          Страхът беше общи. Тъмниците бяха
          наблъскани. Вредом младежи висяха:
          едни мряха в гръчки, други с образ син,
          трети - от страх мъртви - жълти като смин,
          сякаш бе настала смърт и черна чума.
          Брат не смейше с брата дума да продума,
          синът от баща си трепереше бляд
          измяната - призрак из тъмният ад,
          шушнеше зловещо и ужасът сейше,
          въжето неспирно се с нещо люлейше.
          Страхът бе на всички лицата вапцал
          и своя зловещи печат бе им дал.

          В това подло време в балканските габри
          войските фанаха Караджата храбри.

          Той беше юнака с горещата кръв,
          Караджата храбри, във битките пръв,
          мъдрец във съвета, орел в планината,
          за четата гордост, слава на борбата,
          на Хаджи Димитър съратник и брат,
          като него храбър, като него млад.
          Чувства се велики в двамата горяха,
          на същото знаме служители бяха,
          на същата мисъл - жив образ и плът.
          Един бе главата, другият - умът,
          един беше вожда, другият - кърмачът,
          към смъртта готови еднакво да крачат.

          Караджата беше свързан, окован,
          окръжен от мръсна и свирепа сган
          кръвници, остатки от разбити орди,
          що го на въжето завлачаха горди.
          Самси от борците боя преживял,
          разбит, злополучен, с кръв оплискан цял,
          като лъв ударен, кой кръвта си губи,
          Караджата гордо, сред смехове груби,
          вървеше замислен към позорний стълб -
          елемент ужасен в народната скръб.
          Тълпата край него метежно ревеше
          и на всяка крачка повече растеше.
          Солдатите груби не сещаха жал,
          децата по пътя фърляха му кал,
          а една кадъна чехъла извади
          и с бяс въз лице му три удара даде.
          Той вървеше мрачно, спокоен и глух
          на псувни, обиди; силният му дух
          летеше към боя, де бяха остали
          другари заклани, мечти, идеали...
          Той виждаше ясно бунтовния лев,
          летещ над глава им и готов за рев,
          и горите красни, и оназ природа
          широка и чудна и пълна с свобода,
          и Хаджи Димитър цял в кърви облен,
          който му ревеше: "Що се вдаде в плен?
          Караджа, без тебе не умирам ази!"
          Кога до въжето той се дотътрази,
          очи му светнаха с небесен светлик,
          той наду гърди си и нададе вик
          и сганта утихна и занемя даже,
          за да чуй по-харно какво ще да каже
          последний въстаник за последен път.
          Защото във тез дни на ужас и смрът
          при многото подлост, предателства, глуми
          казваха се често и големи думи -
          из някои силни, големи сърца;
          защото сред тия сплашени лица
          понякога взорът срещаше титани
          на челата с тайни слова начъртани
          кат останки славни от друг някой род,
          не останал вече под божия свод.

          И ето що каза тогаз Караджата,
          с поглед към народа и към небесата:
          "Прощавайте, братя, отивам сега!
          Отивам в душата с голяма тъга:
          не умрях в Балкана от моите рани,
          затова сте вие тука днес събрани.
          Сълзи не ронете за мен тоя път,
          ами се гответе и вие за смрът,
          защто настанаха нови времена,
          в кои на кръвта се не дава цена
          и гробът е по-мил, нежели позорът
          за всички, що мислят и честно се борят.
          Не съм аз последен и не съм аз пръв,
          дето тъй умирам. Българската кръв
          реки ще се лее!... Смърт или свобода!
          Беснейте, тирани, но жив е народа.
          Юнаците с нази не ще се скратйът,
          нашта смърт ще вдигне други да мрът:
          за едного триста, за двама хилядо.
          Чуйте ме, тирани! Ний сме племе младо,
          искаме свобода, няма да се спрем,
          ще се борим с вази, ще морим, ще мрем
          та пак да възкръснем! Бъдещето цяло
          аз го виждам ясно като в огледало,
          скоро ще да рухне зверската ви власт,
          за бой, отмъщенье, за смърт, за свобода...
          Но ази умирам!... Да живей народа!...
          Смърт или свобода!"

          И кога се люшна из въздуха он,
          то хиледи гърди издадоха стон
          и дълго йощ време там под небосвода
          кънтяха тез думи: "Свобода, свобода!
          Смърт или свобода!"


                       1876

          Брацигово падна подир славни битви.

          Както вред, борбата почена с молитви,
          с надежди и песни и свърши с погром.
          Батак се предаде, уви, пълзешком,
          Копривщица легна при първата буря,
          топът черешови не спаси Клисура
          с високите урви; бледната зора
          видя в кръв и в пламък Средната гора.
          Панагюрци храбри след десет дни горди
          откриха вратите на мръсните орди;
          Каблешков-героят, таз душа вулкан,
          биде фанат пленник чрез един аркан
          от селяне прости, и лъвът Бенковси,
          туй смешенье странно от Левски и Раковски,
          загина юнашки въз една река,
          издаден не казвам от коя ръка,
          защото срамът ми изгаря челото...

          Борба страховита! В която числото
          надви на възторга - таз плява, тоз дим!
          Ударът бе тежък и неотразим.
          Бунтът се удави в паника ужасна,
          де всичко високо падна и угасна.
          Инстинктът на роба обади се пак
          със всичкий си ужас, със всичкий си мрак.
          И паданья бързи, и измени нови,
          стиден плод на дълго влачени окови,
          фърлиха в борбата своя вечен срам.
          И тази епоха на кръв и на плам
          през всички епохи и през вековете
          ужасна и мрачна в хаоса ще свети,
          растеща всечасно в по-голем размер
          и ще фърля вечно като облак чер
          въз нашта исторйя една сянка тайна
          от кръв и позори и слава безкрайна.

                      ВОЛОВ


          Те бягаха бледни пред дивата сган.

          И Волов, юнакът, цял в кърви облян,
          извика: "О, боже! О, адска измама!
          подвигът пропадна и надежда няма!
          къде да се скрием от безславната смрът?

                  Балканът

          Аз нямам за вази ни завет, ни път.

                  Градът

          Аз имам бесила.

                  Хижата

          Аз имам проклятья.

                  Янтра

          Елате, нещастни, във мойте обятья!

          Пловдив, ноември, 1883



Волов - апостол по въстанието на 1876 и двама още въстаници след провалянето на движението, като им се отказало навсякъде убежище и гонени от турска потеря, пристигнали на брега на Янтра, която била придошла буйна и голяма. Там за да не паднат в ръцете на гонителите си, по предложение на Волова, предпочели смъртта и се фърлили в реката.

               ОПЪЛЧЕНЦИТЕ НА ШИПКА

                  11 август 1877

          Нека носим йоще срама по челото,
          синила от бича, следи от теглото;
          нека спомен люти от дни на позор
          да висне кат облак в наший кръгозор;
          нека ни отрича исторьята, века,
          нека е трагично името ни; нека
          Беласица стара и новий Батак
          в миналото наше фърлят своя мрак;
          нека да ни сочат с присмехи обидни
          счупенте окови и дирите стидни
          по врата ни още от хомота стар;
          нека таз свобода да ни бъде дар!
          Нека. Но ний знаем, че в нашто недавно
          свети нещо ново, има нещо славно,
          що гордо разтупва нашите гърди
          и в нас чувства силни, големи плоди;
          защото там нейде на връх планината,
          що небето синьо крепи с рамената,
          издига се някой див, чутовен връх,
          покрит с бели кости и със кървав мъх
          на безсмъртен подвиг паметник огромен;
          защото в Балкана има един спомен,
          има едно име, що вечно живей
          и в нашта исторйя кат легенда грей,
          едно име ново, голямо антично,
          като Термопили славно, безгранично,
          що отговор дава и смива срамът,
          и на клеветата строшава зъбът.

          О, Шипка!

                      Три деня младите дружини
          как прохода бранят. Горските долини
          трепетно повтарят на боя ревът.
          Пристъпи ужасни! Дванайсетий път
          гъсти орди лазят по урвата дива
          и тела я стелят, и кръв я залива.
          Бури подир бури! Рояк след рояк!
          Сюлейман безумний сочи върха пак
          и вика: "Търчете! Тамо са раите!"
          И ордите тръгват с викове сърдити,
          и "аллах!" гръмовно въздуха разпра.
          Върхът отговари с други вик: ура!
          И с нов дъжд куршуми, камъни и дървье;
          дружините наши, оплискани с кърви,
          пушкат и отблъскват, без сигнал, без ред,
          всякой гледа само да бъде напред
          и гърди геройски на смърт да изложи,
          и един враг повеч мъртъв да положи.
          Пушкалата екнат. Турците ревът,
          Насипи налитат и падат, и мрат; -
          Идат като тигри, бягат като овци
          и пак се зарвъщат; българи, орловци
          кат лъвове тичат по страшний редут,
          не сещат ни жега, ни жажда, ни труд.
          Щурмът е отчаен, отпорът е лют.
          Три дни веч се бият, но помощ не иде,
          от никъде взорът надежда не види
          и братските орли не фърчат към тях.
          Нищо. Те ще паднат, но честно, без страх -
          кат шъпа спартанци под сганта на Ксеркса.
          Талазите идат; всичките нащрек са!
          Последният напън вече е настал.
          Тогава Столетов, наший генерал,
          ревна гороломно: "Млади опълченци,
          венчайте България с лаврови венци!
          На вашата сила царят повери
          прохода, войната и себе дори!"
          При тез думи силни дружините горди
          очакват геройски душманските орди
          бесни и шумещи! О, геройски час!
          Вълните намират канари тогаз,
          патроните липсват, но волите траят,
          щикът се пречупва - гърдите остаят
          и сладката радост до крак да измрът
          пред цяла вселена, на тоз славен рът,
          с една смърт юнашка и с една победа.
          "България цяла сега нази гледа,
          тоя връх висок е: тя ще ни съзре,
          ако би бегали: да мрем по-добре!"
          Няма веч оръжье! Има хекатомба!
          Всяко дърво меч е, всякой камък - бомба,
          всяко нещо - удар, всяка душа - плам.
          Камъне и дървье изчезнаха там.
          "Грабайте телата!" някой си изкряска
          и трупове мъртви фръкнаха завчаска
          кат демони черни над черний рояк,
          катурят, струпалят като живи пак!
          И турците тръпнат, друг път не видели
          ведно да се бият живи и умрели,
          и въздуха цепят със демонский вик.
          Боят се обръща на смърт и на щик,
          героите наши като скали твърди
          желязото срещат с железни си гърди
          и фърлят се с песни в свирепата сеч,
          като виждат харно, че умират веч ...
          Но вълни по-нови от орди дивашки
          гълтат, потопяват орляка юнашки ...
          Йоще миг - ще падне заветният хълм.
          Изведнъж Радецки пристигна със гръм.
          . . . . . . . . . . . . . . . . . . .
          И днес йощ Балканът, щом буря зафаща,
          спомня тоз ден бурен, шуми и препраща
          славата му дивна като някой ек
          от урва на урва и от век на век!
